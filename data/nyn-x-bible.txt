# language_name:        Nyankore
# closest_ISO_639-3:    nyn
# Glottocode:			nyan1307
# ISO_15924:            Latn
# year_short:           1989
# year_long:            
# vernacular_title:     
# english_title:        The New Testament in Nyankore
# URL:                  http://www.bible.is/NYNBSU/Matt/1
# copyright_short:      © United Bible Societies 1989
# copyright_long:       This Bible text is brought to you by The Bible Society of Uganda<br>TEXT: © United Bible Societies 1989 FONT: © 1997-2013, SIL International http://bit.ly/1uKBBMx
# notes:                
40001001	Okutondoora akarande k'obuzaare bwa Yesu Kristo , mwene Daudi , mwene Aburahamu .
40001002	Aburahamu akazaara Isaaka , Isaaka yaazaara Yakobo , Yakobo yaazaara Yuda n'abarumuna ,
40001003	Yuda yaazaara Perezi na Zeera ahari Tamari , Perezi yaazaara Hezirooni , Hezirooni yaazaara Ramu ,
40001004	Ramu yaazaara Aminadabu , Aminadabu yaazaara Nahashooni , Nahashooni yaazaara Saalimoni ,
40001005	Saalimoni yaazaara Boazi ahari Rahabu , Boazi yaazaara Obedi ahari Ruuti , Obedi yaazaara Yese ,
40001006	kandi Yese yaazaara Daudi omugabe . Daudi akazaara Solomooni ahari muka Uriya ,
40001007	Solomooni yaazaara Rehoboamu , Rehoboamu yaazaara Abiya , Abiya yaazaara Asa ,
40001008	Asa yaazaara Yehoshafaati , Yehoshafaati yaazaara Yoramu , Yoramu yaazaara Uziya ,
40001009	Uziya yaazaara Yotamu , Yotamu yaazaara Ahazi , Ahazi yaazaara Hezekiya ,
40001010	Hezekiya yaazaara Manaase , Manaase yaazaara Amosi ,
40001011	Amosi yaazaara Yosiya , kandi Yosiya yaazaara Yekoniya n'abarumuna omu biro by'okutwarwa Babulooni bari enkwatwa .
40001012	Bwanyima y'okutwarwa Babulooni , Yekoniya akazaara Sheyalitieli , Shealitieli yaazaara Zerubabeeli ,
40001013	Zerubabeeli yaazaara Abiudi , Abiudi yaazaara Eliyakimu , Eliyakimu yaazaara Azoori ,
40001014	Azoori yaazaara Zadoki , Zadoki yaazaara Akimu , Akimu yaazaara Eliudi ,
40001015	Eliudi yaazaara Eleazaari , Eleazaari yaazara Mataani , Mataani yaazaara Yakobo ,
40001016	kandi Yakobo yaazaara Yosefu , iba wa Mariya nyina wa Yesu orikwetwa Kristo .
40001017	N'ahabw'ekyo enzaaro za baishenkurubo zikakuratana ziti : ikumi na ina okwiha ahari Aburahamu okuhitsya ahari Daudi , ikumi na ina okwiha ahari Daudi okuhitsya aha kutwarwa Babulooni bari enkwatwa ; kandi ikumi na ina okwiha aha kutwarwa Babulooni bari enkwatwa okuhitsya ahari Kristo .
40001018	Oku nikwo Yesu Kristo yaazairwe . Mariya nyina akaba naagambwa Yosefu obugyenyi . Ku yaabaire atakamutaahize , yaareebwa aine enda ahabwa Mutima Orikwera .
40001019	Yosefu iba , ahabw'okuba omuntu ohikiriire , tiyaayenda kumuhemura , yaacuma enaama y'okwita obugyenyi bwesherekye .
40001020	Ku yaabaire akiri omu mitima y'okukikora , maraika wa Nyakubaho yaamubonekyera omu kirooto , yaamugira ati : Yosefu mwene Daudi , otatiina kutwara Mariya owaawe kuba omukazi waawe , ahabw'okuba enda ei abakire n'ahabwa Mutima Orikwera .
40001021	Aryazaara omwana omwojo , omwete Yesu , ahabw'okuba niwe arijuna abantu be ebibi byabo .
40001022	Ebyo byona bikabaho kuhikiiriza ebi Nyakubaho yaagambiise omurangi ati :
40001023	Reeba , omwishiki oshugaine aryabaka enda , azaare omwana omwojo , eiziina rye aryayetwa Emanueli , ( eririkumanyisa ngu Ruhanga ari hamwe naitwe ) .
40001024	Yosefu ku yaasisiimukire , yaakora nk'oku maraika yaamuragiire ; yaataasya omukazi we ,
40001025	kwonka tiyaateerana nawe okuhitsya obu onu yaazaire omwana omwojo ; haza Yosefu yaayeta ogwo mwana Yesu .
40002001	Yesu ku yaazaariirwe Beetelehemu ey'omuri Buyudaaya , omu busingye bwa Herode omugabe , abashaija abanyabwengye baaruga burugwa-izooba , baija Yerusalemu .
40002002	Baabuuza bati : Omugabe w'Abayudaaya ozairwe ari nkahi ? Manya ku tureebire enyonyoozi ye burugwa-izooba , twaija kumuramya .
40002003	Omugabe Herode ku yaakihuriire , yaayemereza omutima , we n'ab'omuri Yerusalemu boona .
40002004	Yaateerana abahongyerezi abakuru boona hamwe n'abahangu b'eiteeka , yaababuuza omwanya ogu Kristo arizaarirwamu .
40002005	Baamugarukamu bati : Ni Beetelehemu ey'omuri Buyudaaya ; ahabw'okuba egyo niyo omurangi yaahandiikireho ati :
40002006	Naiwe Beetelehemu , ey'omu kyanga kya Buyudaaya , tiiwe orikuhereerukayo omu bakuru ba Bayudaaya ; ahabw'okuba omuriiwe nimwo omwebembezi ariruga , akaba omuriisa w'abantu bangye Abaisiraeli .
40002007	Herode nikwo kweta abo banyabwengye kumureeba omu mubonano , akababuuza obunaku obu baareebeiremu egyo nyonyoozi ,
40002008	kandi akaboohereza Beetelehemu naabagira ati : Mugyende mubuuririze gye eby'ogwo mwana , haza ku muraamureebe , mummanyise , naanye nze kumuramya .
40002009	Ku baaherize kuhurira ebi omugabe yaagamba , baimutsya orugyendo ; kandi enyonyoozi , ei baabaire baareebire neereetwa burugwa-izooba , yaabeebembera okuhitsya obu yaayemereire omu mwanya ogu omwana yaabaire arimu .
40002010	Ku baagireebire , baashemererwa munonga .
40002011	Batyo baataaha omu nju , baareeba omwana na Mariya nyina . Baatsimba amaju , baamuramya , reero baakomoorora emitwaro yaabo , baamutoijera ebiconco ; ezaabu n'obubaani n'obunyanunga .
40002012	Ku baahabwirwe Ruhanga omu kirooto okutaraba ahari Herode , baatoora ogundi muhanda , baagaruka owaabo .
40002013	Mbwenu abo banyabwengye ku baaherize kugyenda , maraika wa Nyakubaho yaabonekyera Yosefu omu kirooto , yaamugira ati : Imuka otware omwana na nyina , ohungire Misiri , ogumeyo okuhitsya obu ndikugambira ; ahabw'okuba Herode naayenda kusherura omwana kumwita .
40002014	Yosefu atyo aimuka , atwara omwana na nyina , ekyo kiro abahungiza Misiri ;
40002015	bagumayo okuhitsya obu Herode yaafiire . Ekyo kikahikiiriza eki Nyakubaho yaagambiise omurangi ati : Nkeeta omwana wangye kuruga Misiri .
40002016	Herode ku yaamanyire ngu abo banyabwengye bamureebize , yaagira ekiniga kingi , yaaragiira kwita abaana aboojo boona ab'omuri Beetelehemu n'omu byanga ebigyehinguririize , abahikize emyaka ebiri y'obukuru n'abatakagihikize , naihirira aha bunaku obu abanyabwengye baamugambiiremu .
40002017	Obwo nibwo ebigambo ebyagambirwe Yeremiya omurangi byahikiiriziibwe , ebirikugira biti :
40002018	Eiraka rikahurirwa omuri Raama ry'okuganya n'okucura munonga ; Rakeeli naaririra abaana be , atakyenda kuyaagirwa , ahabw'okuba boona bahwaireho .
40002019	Herode ku yaafiire , maraika wa Nyakubaho yaabonekyera Yosefu omu kirooto omuri Misiri , yaamugira ati :
40002020	Imuka otware omwana na nyina ogarukye omu nsi ya Isiraeli ; ahabw'okuba ababaire nibenda kwita omwana bafiire .
40002021	Yosefu nikwo kwimuka , akatwara omwana na nyina , akagaruka omu nsi ya Isiraeli .
40002022	Kwonka ku yaamanyire ngu Arikelao ahunguriire Herode ishe , kandi ku niwe mugabe wa Buyudaaya , yaatiina kugarukayo ; reero ku yaahaburiirwe omu kirooto , yaakuba yaaza omu ishaza rya Galilaaya .
40002023	Yaatuura omu kirorero ekirikwetwa Nazareeti , ngu ekyagambirwe abarangi kibone kuhikiirira , ekirikugira kiti : Aryayetwa Omunyanazareeti .
40003001	Omu biro ebyo Yohaana Omubatizi akaija naarangirira omu ihamba rya Buyudaaya ati :
40003002	Mwegarukyemu , ahabw'okuba obukama bw'Ow'omu iguru buri haihi .
40003003	Yohaana ogwo niwe ou Isaaya omurangi yaagambireho , ati : Hariho eiraka ry'orikwamuriza omu ihamba , ati : Mutebeekanisize Mukama omuhanda , muringaanize otuhanda twe .
40003004	Yohaana ogwo akaba ajwara ekijwaro ky'ebyoya by'engamira , ayezirikisa orukoba rw'oruhu ; ebyokurya bye biri enzigye n'obwoki bw'omu ishwa .
40003005	Aba Yerusalemu na Buyudaaya yoona n'ab'omu byanga byona ebiri haihi n'omugyera Yorudaani baija ahu ari ,
40003006	yaababatiriza omu mugyera Yorudaani nibaatura ebibi byabo .
40003007	Kwonka Yohaana , ku yaareebire Abafarisaayo n'Abasadukaayo baingi nibaija kubatizibwa , yaabagira ati : Imwe baana b'empiri ' mwe , n'oha obahabwire kuhunga ekiniga ekirikwenda kwija ?
40003008	Mbwenu ku muraabe mwegarukiremu , nimukyorekyere omu mitwarize yaanyu ,
40003009	kandi murekye kweraata nimwegambaho muti : Twine Aburahamu , niwe tataitwe . Manya nyowe nimbagambira nti : Ruhanga amabaare aga naabaasa kugaihiramu Aburahamu abaijukuru .
40003010	Na hati empango etairwe aha mizi y'emiti ; n'ahabw'ekyo omuti gwona ogutarikwana bijuma birungi , nigutemwa , nigunagwa omu muriro .
40003011	Nyowe nimbabatiza n'amaizi ahabw'okwegarukamu , kwonka ogwo orikuunyija enyima , nankiza obushoboorozi , kandi tinshemereire kumukwatira nkaito , we aryabatiza na Mutima Orikwera n'omu muriro .
40003012	Orugari rwe rw'okuheheeza rumuri omu ngaro ; naija kuboneza embuga ye , ahunikye engano ze omu kitara ; reero ebishushunga abyotsye omu muriro ogutaraara .
40003013	Bwanyima Yesu akaruga Galilaaya , yaija Yorudaani kubatizibwa Yohaana .
40003014	Kwonka Yohaana yaayenda kumwangira naamugira ati : Manya niinye naakwetengire ngu ombatize , kandi mbwenu niinye waijaho !
40003015	Yesu yaamugarukamu ati : Mbwenu ikiriza kibe kityo . Manya tushemereire kuhikiiriza byona ebi Ruhanga arikutwendeza kukora . Yohaana atyo amwikiriza .
40003016	Yesu , ku yaaherize kubatizibwa , ahonaaho yaajabuka omu maizi , eiguru ryakinguuka , yaareeba Mutima wa Ruhanga naashuuma nk'enkombe naamwijaho ,
40003017	kandi eiraka ryayema omu iguru , nirigira riti : Ogu n'Omwana wangye ou nkunda , kandi ou nshemerererwa munonga .
40004001	Bwanyima Yesu akatwarwa Mutima omu ihamba kwohibwa Sitaane .
40004002	Ku yaamazire ebiro makumi ana naayesiibyakwo kandi naayeraazakwo , yaagira enjara .
40004003	Mpaho omwohi yaija , yaamugira ati : Ku oraabe ori Omwana wa Ruhanga , ragiira amabaare aga gahindukye emigaati .
40004004	Kwonka we yaagarukamu ati : Kikahandiikwa ngu : Omuntu tatungwa byokurya byonka , kureka kandi atungwa n'ekigambo kyona ekiruga ahari Ruhanga .
40004005	Bwanyima Sitaane yaamutwara omu rurembo orurikwera , yaamwemereza aha itungu rya Nyaruju ,
40004006	yaamugira ati : Ku oraabe ori Omwana wa Ruhanga , yerekyere , oyenagye ahansi ; ahabw'okuba kikahandiikwa ngu : Aryakukwatsa baamaraika be , kandi ngu : Baryakutega emikono , ngu orekye kuhonda ekigyere kyawe aha ibaare .
40004007	Yesu amugira ati : Kandi kikahandiikwa ngu : Otaryosya Mukama Ruhanga waawe .
40004008	Bwanyima Sitaane yaamutwara aha rushozi ruraingwa munonga , yaamworeka obugabe bwona obw'omu nsi n'ekitiinwa kyabwo ;
40004009	yaamugira ati : Ebi byona niinyija kubikuha , ku orantsimbire amaju , wandamya .
40004010	Yesu amugarukamu ati : Rugaho , Sitaane ! Manya kikahandiikwa ngu : Ogume oramye Mukama Ruhanga waawe , kandi we wenka obe niwe waaheereza .
40004011	Sitaane atyo amurugaho ; baamaraika baija bamuheereza .
40004012	Yesu , ku yaahuriire ngu bakwatsire Yohaana , yaagaruka Galilaaya .
40004013	Ku yaarugire Nazareeti , yaagyenda yaaguma Kafarinaumu , ekirorero ky'aha mwegyego gw'enyanja , ahagati y'ebyanga bya Zebuluuni na Nafutaali .
40004014	Ekyo kyahikiiriza eki Isaaya omurangi yaagambire ati :
40004015	Ensi ya Zebuluuni n'ensi ya Nafutaali ey'aha muhanda ogurikuza aha nyanja , obuseeri bwa Yorudaani , Galilaaya ey'Abanyamahanga
40004016	abantu abaabaire batuura omu mwirima baakiirwe omushana mwingi ; n'abaabaire batwire omu nsi y'ekibunda kya rufu ; omushana gubajweraire .
40004017	Okwiha obwo Yesu yaatandika kurangirira naagira ati : Mwegarukyemu , ahabw'okuba obukama bw'Ow'omu iguru buri haihi .
40004018	Yesu , ku yaabaire naagyendagyenda aha rubaju rw'enyanja ya Galilaaya , yaareeba enyina-emwe ibiri , Simooni orikwetwa Petero , na Andereya omurumuna , nibatambika akatimba omu nyanja ; ahabw'okuba bakaba bari abajubi .
40004019	Yaabagira ati : Mwije munkuratire niinyija kubahindura abajubi b'abantu .
40004020	Nabo ahonaaho baatsigaho akatimba kaabo , baamukuratira .
40004021	Ku yairiire omu maisho kakye , yaareeba abandi babiri enyina-emwe , Yakobo mwene Zebedaayo na Yohaana omurumuna , bari omu bwato na Zebedaayo ishebo , nibashumikanisa obutimba bwabo ; nabo yaabeeta .
40004022	Ahonaaho baatsigaho obwato na ishebo , baamukuratira .
40004023	Yesu akagyendagyenda omuri Galilaaya yoona naayegyesa omu mateeraniro gaabo , naarangirira Amakuru Marungi g'obukama bwa Ruhanga , naakiza ibara ndwara n'obusaasi bwona omu bantu .
40004024	Okurangaanwa kwe kwabuga omuri Siriya yoona , baamureetera boona abaabaire barwaire , n'abaine obusaasi bw'emiringo etari emwe , n'abatembirwe ebyago n'ebigwantsimbo , n'abazingazingirwe ; haza yaabakiza .
40004025	Reero ebimbuuro by'abantu , abaarugire Galilaaya , Dekapoli Yerusalemu , Buyudaaya na seeri ya Yorudaani , baamukuratira .
40005001	Yesu , ku yaareebire ebimbuuro by'abantu , yainamuka omu rushozi , yaashutama ahansi ; abatendekwa be baija baamuhika .
40005002	Mpaho yaatandika kubeegyesa naagira ati :
40005003	Baine omugisha abakyene omu mutima , ahabw'okuba obukama bw'Ow'omu iguru n'obwabo .
40005004	Baine omugisha abarikuganya , ahabw'okuba baryahuumurizibwa .
40005005	Baine omugisha abacureezi , ahabw'okuba nibo baritunga ensi .
40005006	Baine omugisha abagira enjara n'eiriho kukora ebi Ruhanga akunda , ahabw'okuba baryahaaga .
40005007	Baine omugisha abanyambabazi , ahabw'okuba nabo baryazigirirwa .
40005008	Baine omugisha ab'emitima eshemeire , ahabw'okuba baryareeba Ruhanga .
40005009	Baine omugisha abagarukanisa abantu bakagira obusingye , ahabw'okuba baryayetwa abaana ba Ruhanga .
40005010	Baine omugisha abahiiganisibwa nibaturwa okukora ebi Ruhanga akunda , ahabw'okuba obukama bw'Ow'omu iguru n'obwabo .
40005011	Imwe mwine omugisha abantu ku baribahiiganisa , kandi ku baribabeiherera ekintu kyona ekibi nibabantura .
40005012	Mushemererwe kandi munanukye , ahabw'okuba ekihembo kyanyu omu iguru ni kihango ; manya nikwo baahiiganiise batyo abarangi abaababandiize .
40005013	Imwe muri omwonyo gw'ensi ; beitu omwonyo ku gwakuhwamu ensha , egyo nsha ekaagarurwamu eta ? Guba gutakiine mugasho , kureka okunagwa aheeru , abantu bakaguribatiirira .
40005014	Imwe muri omushana ogujwera ensi . Manya orurembo orwombekirwe aha kibungo tirweshereka .
40005015	Kandi abantu tibahemba tabaaza bakagijuumikira ekiibo , kureka bagita aha kikondo , ngu emurikire boona abari omu nju .
40005016	Mbwenu omushana gwanyu gugume gujwere gutyo abantu , babone kureeba ebirungi ebi murikukora , bahimbise Shoimwe ow'omu iguru .
40005017	Mutateekateeka ngu nkaija kwihaho eby'eiteeka n'eby'abarangi ; tindaizire kubiihaho kureka okubihikiiriza .
40005018	Buzimazima nimbagambira nti : Eiguru n'ensi ku biriba bikiriho , tiharigira kanyuguta nobu kaakuba akatoonyezo na kamwe akariruga omu iteeka , ebyo byona bitakahikiiriziibwe .
40005019	Weena orihenda ekiragiro kimwe ahari ebyo , nangwa nobu kyakuba kiri kikye okukira ebindi , kandi yaayorekyerera atyo abandi , aryayetwa orikuhereerukayo omu bukama bw'Ow'omu iguru ; kwonka oribyorobera , akabyegyesa abandi , aryayetwa mukuru omu bukama bw'Ow'omu iguru .
40005020	Nikyo ndikubagambirira nti : Okuhikiirira kwanyu ku kuriba kutakizire okw'abahangu b'eiteeka n'okw'Abafarisaayo , timuritaaha mu bukama bw'Ow'omu iguru n'akakye .
40005021	Mukahurira ku aba ira baagambiirwe bati : Otariita ; kandi weena oriita aryaba ow'okucwerwa orubanja .
40005022	Kwonka nyowe nimbagambira nti : Weena origwerwa kubi mwene waabo , aryacwerwa orubanja ; weena orijuma mwene waabo ati : Rwata ! aryatwarwa omu ishengyero ; kandi weena orimugira ati : Kifeera ' we ! aryanagwa okuzimu omu muriro .
40005023	N'ahabw'ekyo , ku oraabe oreetsire omutoijo gwawe aha itambiro , waijuka ku mwene waanyu aine eki arikufa naiwe ,
40005024	tsigaho omutoijo gwawe omu maisho g'eitambiro , ogyende , obanze ogarukane na mwene waanyu , bwanyima ogarukye , oheyo omutoijo gwawe .
40005025	Rahuka kugarukana n'orikukutabaariza nimukiza omu iramuriro , orikukutabaariza atakaakuhayo aha muramuzi , omuramuzi akakukwatsa omukuru w'ekihome , n'onu akakigwigatiramu .
40005026	Buzimazima ninkugambira nti : Torikirugamu okuhitsya obu oriihura akasente koona akakitsigaireyo .
40005027	Mukahurira ku kyagambirwe kiti : Otarishambana .
40005028	Kwonka nimbagambira nti : Weena orikureeba omukazi akamwetenga , biri ashambaine nawe omu mutima .
40005029	Mbwenu eriisho ryawe rya buryo ku riraabe nirikureetera kukora ekibi , riihemu , orinagye ; haakiri iwe okufeerwa orugingo rwawe rumwe , okukira omubiri gwawe gwona okunagwa okuzimu omu muriro .
40005030	Omukono gwawe gwa buryo ku guraabe nigukureetera kukora ekibi , gutemeho , ogunagye ; haakiri okufeerwa orugingo rwawe , okukira omubiri gwawe gwona okunagwa okuzimu omu muriro .
40005031	Kandi kikagambwa kiti : Weena orikushenda omukazi we , amuhe ebaruha y'okumushenda .
40005032	Kwonka nyowe nimbagambira nti : Weena oshenda omukazi we , atamutuzire bushambani , aba amureeteire kushambana ; kandi weena oshwera oshenzirwe , biri ashambaine .
40005033	Mukahurira ku kyagambiirwe aba ira kiti : Otarirahira ebishuba , kureka ngu ohikiiririze Nyakubaho ebi orahiire .
40005034	Kwonka nyowe nimbagambira nti : Otarirahira n'akakye , nobu ryakuba eiguru , ahabw'okuba n'ekitebe kya Ruhanga eky'obugabe ,
40005035	nari shi okurahira ensi , ahabw'okuba n'endibatiro ye , nainga Yerusalemu , ahabw'okuba n'orurembo rw'omugabe mukuru .
40005036	Kandi otarirahira omutwe gwawe , ahabw'okuba torikubaasa kweza rushokye rumwe nari okurwiraguza .
40005037	Kureka eki muraagambe kibe , eego , nari ngaaha ; kyona ekirenzya ahari ebyo kiruga aha Mubi .
40005038	Mukahurira ku kyagambirwe kiti : Eriisho ririhwe eriisho n'eriino ririhwe eriino .
40005039	Kwonka nyowe nimbagambira nti : Otaryangira omubi . Kureka weena orikuteera oruhi omushaya gwa buryo , omuhindurire n'ogundi .
40005040	Kandi weena oryenda kukutabaariza , yaakwaka ekanzu yaawe , murekye atware n'omunagiro gwawe .
40005041	Na weena orikugyemesereza kugyenda nawe kilomita emwe , gyenda nawe kilomita ibiri .
40005042	Oraakushabe , omuhe ; kandi oraayende kukweguzaho , otarimwehuzya .
40005043	Mukahurira ku kyagambirwe kiti : Kunda mutaahi waawe , oyangye omuzigu waawe .
40005044	Kwonka nyowe nimbagambira nti : Mukunde abazigu baanyu , mushabire abarikubahiiganisa ,
40005045	mubone kuba abaana ba Shoimwe ori omu iguru ; ahabw'okuba we ajwisiza omushana ababi n'abarungi , kandi agwisiza enjura abahikiriire n'abatahikiriire .
40005046	Mbwenu ku muraakunde abarikubakunda , nimuba mutungire bihembo ki ? Abashorooza b'omushoro nabo tikwo bagira ?
40005047	Kandi ku muraabe nimuramutsya beene waanyu bonka , abandi nimuba nimubakiza ki ? N'Abanyamahanga tikwo bagira ?
40005048	N'ahabw'ekyo nu , mube abahikiire kimwe , nka Shoimwe ow'omu iguru oku ari ohikiire kimwe .
40006001	Mwerinde , murekye kukora eby'okuhikiirira byanyu omu maisho g'abantu , ngu babareebe ; ku muraakore mutyo , Shoimwe ori omu iguru taribaha bihembo .
40006002	N'ahabw'ekyo ku oraagume waagabira abooro , orekye kukirangirira nk'oku endyarya zigira omu mateeraniro n'omu bihandagazi , ngu zibone kusiimwa abantu . Buzimazima nimbagambira nti : Ziba zaatungire ebihembo byazo .
40006003	Ku oraabe noogabira abooro , omukono gwawe gwa bumosho gurekye kumanya eki ogwa buryo gurikukora ,
40006004	okugaba kwawe kubone kuba okw'omu mubonano , na Shoimwe oreeba eby'omu mubonano aryakuha ebihembo .
40006005	Kandi ku muraabe nimushaba Ruhanga , mutariba nk'endyarya ezikunda kushaba zeemereire omu mateeraniro n'omu nteeraniro z'emihanda , ngu zibone kureebwa abantu . Buzimazima nimbagambira nti : Ziba zaatungire ebihembo byazo .
40006006	Mbwenu ku oraaze kushaba , otaahe omu kishengye kyawe , okingye orwigi , oshabe Shoimwe ow'omu mubonano ; kandi Shoimwe ogwo oreeba eby'omu mubonano , aryakuha ebihembo .
40006007	Haza ku muraabe nimushaba Ruhanga , murekye kurandagatana nk'oku Abanyamahanga bagira . Manya bo bateekateeka ngu nibaija kuhurirwa ahabw'ebigambo byabo bingi .
40006008	Mutaba nkabo ; ahabw'okuba Shoimwe aba naamanya ebi murikwetenga mutakamushabire .
40006009	Mugume nu mushabe muti : Tataitwe ow'omu iguru , eiziina ryawe ritiinwe ;
40006010	obukama bwawe bwije ; ebi okunda bikorwe omu nsi , nk'oku bikorwa omu iguru .
40006011	Otuhe eri izooba egabo yaitu y'obutoosha .
40006012	Otusaasire ebibi byaitu , nkaitwe okutusaasira abatushaagiza .
40006013	Otatureka tukoohibwa , kureka otujune Omubi .
40006014	Manya ku murisaasira abantu ebibi byabo , naimwe Shoimwe ow'omu iguru aryabasaasira ;
40006015	kwonka ku muriba mutasaasiire bantu bibi byabo , na Shoimwe ow'omu iguru taribasaasira byanyu .
40006016	Kandi ku muryesiibyakwo , mutariiririmba ahamaisho nk'endyarya , ahabw'okuba zeekokootsa ahamaisho , ngu abantu bareebe oku zeesiibizekwo . Buzimazima nimbagambira nti : Ziba zaatungire ebihembo byazo .
40006017	Kwonka iwe , ku oraayesiibyekwo , guma oyesiigye amajuta omu mutwe , onaabe ahamaisho ,
40006018	abantu barekye kumanya ku oyesiibizekwo , kureka kimanywe Shoimwe ow'omu mubonano ; kandi Shoimwe ogwo , oreeba eby'omu mubonano , aryakuha ebihembo .
40006019	Mutaryebiikira eitungo omu nsi , ei ebiyenje n'omukyereenyo birisiisira , n'ei abashuma bafumurira , bakariiba ;
40006020	kureka mwebiikire eitungo omu iguru , ei ebiyenje nari omukyereenyo bitarisiisira , n'ei abashuma batafumurira bakariiba .
40006021	Manya ahu eitungo ryawe riri , n'omutima gwawe niho guba .
40006022	Eriisho niryo rumuri rw'omubiri . N'ahabw'ekyo eriisho ryawe ku riba rihuriire , omubiri gwawe gwona gubugwa okuhweza ;
40006023	kwonka eriisho ryawe ku riba rirwaire , omubiri gwawe gwona gutimba omwirima . Mbwenu shi , okuhweza okukurimu ku kuraabe kuri omwirima , omwirima ogwo ka ni mwingi !
40006024	Tihariho obaasa kuheereza abakama babiri ; ahabw'okuba aryayangaho omwe , akunde ondi ; nari aryahamira ahari omwe , agaye ondi . Manya timurikubaasa kuheereza Ruhanga kandi n'eitungo .
40006025	Nikyo ndikugambirira nti : Mutaryemerereza omutima eby'amagara gaanyu , ebi muraarye , nari ebi muraanywe , nainga eby'emibiri yaanyu ebi muraajware . Mbwenu shi , amagara tigarikukira ebyokurya , n'omubiri tigurikukira ebijwaro ?
40006026	Mureebere aha nyonyi z'omu kaabunga ; tizibiba , tizigyesha , kandi tizihunika mu bitara , haza kunu Shoimwe ow'omu iguru aziriisa . Mbwenu imwe timurikuzikira ?
40006027	Omuriimwe hariho owaakubaasa kwongyera aha myaka y'amagara ge , nobu yaakwemereza omutima ata ?
40006028	Mbwenu nimwemerereza ki omutima ahabw'eby'okujwara ? Muteekateekye aha birabyo by'omu ishwa oku bikura ; tibikora mirimo kandi tibyogosha .
40006029	Manya nimbagambira nti : Nangwa na Solomooni , omu kitiinwa kye kyona , taraizihiirwe bijwaro nka kimwe aharibyo .
40006030	Mbwenu Ruhanga ku araabe ajweka atyo obunyaatsi bw'omu ishwa , oburiho eri izooba nyencakare bukanagwa omu kikoomi , kaashwa imwe bantu ' mwe , abaine okwikiriza kukye !
40006031	N'ahabw'ekyo mutaryemereza omutima nimugira muti : Turyarya ki ? nari : Turyanywa ki ? nainga : Turyajwara ki ?
40006032	Manya ebyo byona nibyo Abanyamahanga baitanira ; kandi Shoimwe ow'omu iguru naamanya ku murikubyetenga byona .
40006033	Mbwenu mubanze mumarire omutima aha by'obukama bwe n'aha bi arikwenda ; haza ebyo byona biryabongyerwaho .
40006034	N'ahabw'ekyo mutaryemerereza omutima ebya nyencakare , ahabw'okuba nyencakare eryayeyemerereza yonka omutima . Reka buri kiro kihwe n'amaganya gaakyo .
40007001	Mutaricwa orubanja , naimwe mutakaarucwerwa .
40007002	Manya nk'oku mucwera abandi orubanja , naimwe nikwo murirucwerwa ; kandi endengo ei murengyeramu abandi , naimwe niyo murirengyerwamu .
40007003	Ahabw'enki nooreeba akatokoozi akari omu riisho rya mwene sho , haza kunu otarikureeba mpimbi eri omu ryawe ?
40007004	Nari shi noobaasa ota kugira mwene sho oti : Ka nkwihe akatokoozi omu riisho , haza kunu empimbi eri omu ryawe ?
40007005	Iwe ndyarya ' we , banza oyeihe empimbi omu riisho , haza obone kuhweza gye kwiha akatokoozi omu rya mwene sho .
40007006	Mutariha embwa ekintu ekyeziibwe kandi mutaritambikira empunu amahunde gaanyu , zitakaagaribatiirira , zikabahindukana , zikabagaashuura .
40007007	Mushabe , muryaheebwa ; musherure muryazoora ; mwiguze , muryaigurirwa .
40007008	Manya weena oshaba aheebwa , n'osherura azoora , n'oiguza aigurirwa .
40007009	Ni muntu ki omuriimwe , ou omwana we yaakushaba omugaati , onu akamuha eibaare ?
40007010	Nari akimushaba ekyenyanja , onu akamuha enjoka ?
40007011	Mbwenu imwe ababi , ku muraabe nimumanya kuha abaana baanyu ebirungi , Shoimwe ow'omu iguru k'arikizaho kuha ebirungi abarikumushaba !
40007012	Reero nu , byona ebi mwakwenzire abantu babagirire , naimwe mube nikwo mwabagirira ; ahabw'okuba ekyo nikyo eiteeka n'abarangi bimanyisa .
40007013	Mutaahire omu irembo erifunzire ; ahabw'okuba abatoora omuhanda ogurikuza omu kucwekyerera baraba omu irembo erigarami , kandi ogwo muhanda gwanguhi , n'abagutoora baba baingi ;
40007014	kwonka abatoora omuhanda ogurikuza omu magara baraba omu irembo erifunzire , kandi ogwo muhanda gugumire , n'abaguzoora baba bakye .
40007015	Mwerinde abarangi b'ebishuba ababaizira nibashusha entaama , kwonka omunda bari emishega erikushonshomera .
40007016	Muryabamanyira aha mitwarize yaabo . Ebyo , emizaabibu ekaashoromwa aha matojo , nari emitiini aha bushebashebe ?
40007017	Manya omuti gwona omurungi gwana ebijuma birungi , kwonka omuti omubi gwana ebijuma bibi .
40007018	Omuti murungi tigubaasa kwana bijuma bibi , n'omuti mubi tigubaasa kwana bijuma birungi .
40007019	Omuti gwona ogutaana bijuma birungi gutemwa , gunagwa omu muriro .
40007020	N'ahabw'ekyo muryabamanyira aha mitwarize yaabo .
40007021	Ti weena ogira ati : Mukama wangye , Mukama wangye , ngu niwe aritaaha mu bukama bw'Ow'omu iguru , kureka ogwo okora ebi Tata ow'omu iguru akunda .
40007022	Aha izooba eryo baingi baryangira bati : Mukama waitu , Mukama waitu , beitu shi titurarangire ebiribaho omu iziina ryawe , tukabinga ebyago omu iziina ryawe , kandi tukakora eby'okutangaaza omu iziina ryawe ?
40007023	Reero naanye ndyabagambira butunu nti : Tinkabamanyaga ; mundugyeho , imwe nkozi z'ebibi ' mwe !
40007024	N'ahabw'ekyo , weena ohurira ebigambo byangye akabikuratira , aryaba nk'omunyabwengye owaayombekire enju ye aha rukiri ;
40007025	bwanyima enjura ku yaagwire , emitunga yaahimintika , eihunga ryahoorera , byona byateera egyo nju , kwonka tiyaakumbagara , ahabw'okuba ekaba eyombekirwe aha rukiri .
40007026	Kandi weena ohurira ebigambo byangye ebi , atabikuratire , aryaba nk'omushema owaayombekire enju ye aha musheenyi ;
40007027	bwanyima enjura ku yaagwire , emitunga yaahimintika , eihunga ryaija , byona byateera egyo nju , yaakumbagara , yaasheenyagurikira kimwe .
40007028	Yesu ku yaaherize kugamba ebyo bigambo , ebimbuuro by'abantu baatangaarira emyegyeseze ye ,
40007029	ahabw'okuba akabeegyesa aine obushoboorozi , atari nk'abahangu baabo b'eiteeka .
40008001	Yesu ku yaashuumire naaruga aha rushozi , enyanja y'abantu yaamukuratira .
40008002	Mpaho omubembe yaija ahu ari , yaajuumara omu maisho ge , yaamugira ati : Mukama wangye , ku oraabe nookisiima , noobaasa kunshemeza .
40008003	Yesu yaagorora omukono yaamukoraho naagira ati : Eego , ninkisiima , shemera ! Ahonaaho yaakira ebibembe , yaashemera .
40008004	Bwanyima Yesu yaamugira ati : Otagira n'omwe ou waakigambira ; kureka irooko , oyeyorekye omuhongyerezi , oheyo omutoijo ogu Musa yaaragiire , kuhamiza abantu .
40008005	Yesu ku yaataahire ati omuri Kafarinaumu , haija omukuru w'abaserukare igana , yaamweshengyereza ,
40008006	naagira ati : Mukama wangye , omuheereza wangye abyami omuka azingazingirwe , naahururwa munonga .
40008007	Yesu yaamugira ati : Naaza kwija , mmukize .
40008008	Omukuru w'abaserukare igana yaamugarukamu ati : Mukama wangye , timpikire kukutaasya omwangye ; kwonka gira eki waagamba , haza omuheereza wangye naija kukira .
40008009	Manya naanye ndi omutegyekwa , kandi nyine abaserukare abu ndikutegyeka . Ku ndikugambira omwe nti : Gyenda , agyenda ; n'ondiijo nti : Ija , aija ; n'omuheereza wangye nti : Kora eki , akikora .
40008010	Yesu ku yaahuriire ekyo , yaatangaara , yaagira abamukuratiire , ati : Buzimazima nimbagambira ku ntakareebaga muntu n'omwe omuri Isiraeli oine okwikiriza nk'oku .
40008011	Nimbagambira nti : Baingi baryaruga burugwa-izooba na burengyerwa-izooba , bashutame aha bugyenyi hamwe na Aburahamu na Isaaka na Yakobo , omu bukama bw'Ow'omu iguru ;
40008012	kwonka abaazairwe kuba ab'obukama obwo babingirwe aheeru omu mwirima , ei abantu bariririra , bakanena enshaya .
40008013	Mpaho Yesu agira ogwo mukuru w'abaserukare igana , ati : Irooko ogyende ; kibe nk'oku waikiriza . Kandi ogwo muheereza yaakira omuri ako kaanya .
40008014	Bwanyima Yesu , ku yaataahire omwa Petero , yaashanga nyinazaara wa Petero abyami , arwaire omushwija .
40008015	Yaamukora aha mukono , omushwija gwamurugaho ; yaimuka , yaamuheereza .
40008016	Ogwo mwabazyo baamureetera baingi abaabaire batembirwe ebyago ; ebyo byago yaabibingisa ekigambo , kandi yaakiza boona abaabaire barwaire .
40008017	Ekyo kyahikiiriza eki Isaaya omurangi yaagambire ati : We wenka akatwara eminyangararo yaitu , yaayekorera endwara zaitu .
40008018	Yesu , ku yaareebire ekimbuuro ky'abantu bamwehinguririize , yaaragiira abatendekwa kwambuka seeri .
40008019	Reero haija omuhangu w'eiteeka , yaamugira ati : Mwegyesa , niinyija kukukuratira ahu oraaze hoona .
40008020	Yesu yaamugarukamu ati : Zaamuha zigira amaaya , n'enyonyi z'omu kaabunga zigira ebyashuri , kwonka Omwana w'omuntu tagira butaaho .
40008021	Ondiijo aha batendekwa yaamugira ati : Mukama wangye , ndeka , mbanze nze kuziika tata .
40008022	Kwonka Yesu yaamugira ati : Nkuratira ; orekye abafiire babe nibo baaziika abafu baabo .
40008023	Yesu ku yaagiire omu bwato , abatendekwa be baamukuratira .
40008024	Haza haija eihunga ringi aha nyanja , ebingonzi byayenda kurengyera aha bwato ; obwo we agwejegyeire .
40008025	Batyo baija , baamusisiimura nibagira bati : Mukama waitu , tujune twafa !
40008026	Yaababuuza ati : Imwe bantu b'okwikiriza kukye ' mwe , nimutiinira ki ? Atyo aimuka , akabukira omuyaga n'enyanja ; habaho obucureera bwingi .
40008027	Abantu batangaara nibagira bati : Mbwenu ogu ni muntu ki , orikuhurirwa nobu byakuba omuyaga n'enyanja !
40008028	Yesu , ku yaahikire seeri omu nsi y'Abageraseene , yaabuganwa abatembirwe ebyago babiri nibaruga omu bituuro . Abo bantu bakaba bari ab'akabi , hatariho orikuraba omuri ogwo muhanda .
40008029	Mpaho baaborooga bati : Noofa ki naitwe , iwe Mwana wa Ruhanga ! Oizire kutwita kubi obunaku butakahikire ?
40008030	Reero obwo hakaba hariho omukumbi gw'empunu nyingi , niziriira hangahari nabo .
40008031	Ebyo byago byamweshengyereza biti : Ku oraatubingye , otwohereze omuri ogwo mukumbi gw'empunu .
40008032	Nawe abigira ati : Nimwirooko ! Bityo bibarugaho , bitaaha omuri ezo mpunu . Ogwo mukumbi gwona guhiringitira aha nengo , gugwa omu nyanja gurohamamu .
40008033	Bwanyima abariisa b'ezo mpunu baahunga , baaza omu rurembo , baateekyerereza abaamwo byona , n'ebyaba aha baaba batembirwe ebyago .
40008034	Mpaho ab'orurembo boona baija kubugana Yesu : ku baamureebire , baamweshengyereza kubarugira omu kyanga .
40009001	Yesu ku yaagiire omu bwato , yaayambuka , yaahika omu rurembo rw'owaabo .
40009002	Omuri ago magingo baamureetera ozingazingirwe abyami aha katanda . Yesu , ku yaareebire baine okwikiriza , yaagambira ozingazingirwe ati : Guma , mwana wangye ; waasaasirwa ebibi byawe .
40009003	Reero bamwe aha bahangu b'eiteeka baagambirana bati : Ogu muntu yaarogota .
40009004	Kwonka Yesu ahabw'okumanya ebiteekateeko byabo , yaababuuza ati : Nimuteekateekyera ki ebitahikire omu mitima yaanyu ?
40009005	Mbwenu ekirikurahuka ni kiiha , okugira nti ; Waasaasirwa ebibi byawe , nari okugira nti : Imuka , ogyende ?
40009006	Mbwenu , ka mboorekye ku Omwana w'omuntu aine obushoboorozi omu nsi kusaasira ebibi . Atyo agambira ozingazingirwe ati : Imuka , oiheho akatanda kaawe , otaahe .
40009007	Onu aimuka , ataaha .
40009008	Ekimbuuro ky'abantu ku kyakireebire , kyatiina , kyahimbisa Ruhanga owaahaire abantu obushoboorozi burikwingana butyo .
40009009	Yesu , ku yaabaire naarugayo , yaareeba omushaija orikwetwa Matayo , ashutami omu ihoorezo ry'omushoro ; yaamugira ati : Nkuratira . N'onu yaimuka , yaamukuratira .
40009010	Mpaho Yesu ku yaabaire ari omwa Matayo naarya , abashorooza b'omushoro baingi n'abasiisi baija , baashutama nawe aha meeza hamwe n'abatendekwa be .
40009011	Abafarisaayo ku baakireebire , baagira abatendekwa be bati : Ahabw'enki omwegyesa waanyu naarya n'abashorooza b'omushoro kandi n'abasiisi ?
40009012	Yesu ku akihurira , abagira ati : Abahuriire tibo beetenga omufumu , kureka abarwaire .
40009013	Mbwenu mugyende mwegye amakuru g'eki : Eki nyenda n'embabazi ti bitambo ; manya tindaizire kweta bahikiriire , kureka abasiisi .
40009014	Bwanyima abatendekwa ba Yohaana baija ahari Yesu , baamubuuza bati : Ahabw'enki itwe n'Abafarisaayo twesiibyakwo , haza abatendekwa baawe bateesiibyakwo ?
40009015	Yesu yaabagira ati : Abakwe bakaaganya kishwera akibaine ? Kwonka obunaku buryahika , kishwera abaihweho , haza obwo nibwo baryesiibyakwo .
40009016	Kandi tihariho muntu oteera ekiremu ky'omwenda musya aha kijwaro kikuru ; ahabw'okuba ekyo kiremu kitaagura ekyo kijwaro , haza ekitaaguka kihanguha .
40009017	Kandi na viino y'omutahe teshukwa mu furebe nkuru ; ku kyakuba kwo , efurebe zikaabaruka , viino esheeheka , n'efurebe zisiisikara ; kureka viino y'omutahe eshukwa omu furebe nsya , haza byombi birama .
40009018	Yesu ku yaabaire naakibagambira atyo , haija omutegyeki , yaamutsimbira amaju , yaamugira ati : Muhara wangye yaafa ; ija , omuteho engaro , akire .
40009019	Yesu atyo aimuka , amukurata hamwe n'abatendekwa be .
40009020	Mpaho haija omukazi owaabaire amazire emyaka ikumi n'ebiri arwaire ekyejwiso ; amureetwa enyima , akora aha mukugiro gw'ekijwaro kye ;
40009021	ahabw'okuba akateekateeka ati : Nobu naakukora aha kijwaro kye kwonka , nkaakira .
40009022	Yesu atyo ahinduka , amureeba , amugira ati : Huumura , mwana wangye ; okwikiriza kwawe nikwo kwakukiza . Ahonaaho ogwo mukazi akira .
40009023	Yesu , ku yaahikire omu nju y'ogwo mutegyeki , yaareeba abarikuteera emikuri n'ekimbuuro ky'abatu nikirabanamu ,
40009024	yaagira ati : Murugyeho ; manya omwishiki tafiire , agwejegyeire . Batyo baamushekyerera .
40009025	Ku baaherize kushohoza abantu , yaataahamu , yaakwata ogwo mwishiki omukono , ogwo mwishiki yaimuka .
40009026	Enkuru egyo yaabuga omuri ekyo kyanga kyona .
40009027	Yesu ku yaabaire naarugayo naahingura , abashaija babiri empumi baamukuratira nibamuhoogyera bati : Mwene Daudi , tugirire embabazi !
40009028	Ku yaataahire omu nju , ezo mpumi zaamuhika ; Yesu yaazibuuza ati : Nimwikiriza ku ekyo ndikubaasa kukikora ? Baamugarukamu bati : Eego , Mukama waitu .
40009029	Mpaho yaabakora ahamaisho naagira ati : Ka kibakorerwe nk'oku mwaikiriza .
40009030	Amaisho gaabo gatyo gaahumuuka . Bwanyima Yesu yaabeehanangiriza munonga , ati : Mwerinde hatagira owaakimanya .
40009031	Kwonka bo ku baagyenzire , baamurangaana omuri ekyo kyanga kyona .
40009032	Ku baabaire nibarugayo , abantu baamureetera ekiteta ekiriho ekyago .
40009033	Ekyo kyago ku kyabingirwe , ekiteta kyagamba ; abantu baatangaara , baagira bati : Ekyo tikikareebwaga omuri Isiraeli .
40009034	Kwonka Abafarisaayo baagira bati : Manya ebyago naabibingisa obushoboorozi bwa mukama waabyo .
40009035	Kandi Yesu akagyenda naaraba omu ndembo zoona n'omu birorero , naayegyesa omu mateeraniro gaabo , naarangirira Amakuru Marungi g'obukama bwa Ruhanga , kandi naakiza endwara zoona n'obumuga bwona .
40009036	Bwanyima ku yaareebire ebimbuuro by'abantu , yaabagirira esaasi ahabw'okuba bakaba bashobeirwe , bataine kihwera , bari nk'entaama zitaine muriisa .
40009037	Nawe nikwo kugira abatendekwa be ati : Eby'okugyesha ni bingi , kwonka abagyesi ni bakye ;
40009038	n'ahabw'ekyo mushabe Mukama w'eigyesha ayohereze abakozi omu by'okugyesha bye .
40010001	Yesu akeeta abatendekwa be ikumi na babiri , yaabaha obushoboorozi bw'okubinga ebyago n'okukiza endwara yoona n'obumuga bwona .
40010002	Aga nigo maziina g'entumwa ikumi na ibiri : ow'okubanza ni Simooni oyetwa Petero , na Andereya omurumuna ; Yakobo mwene Zebedaayo , na Yohaana omurumuna ;
40010003	Filipo na Baritolomaayo ; Tomasi na Matayo omushorooza w'omushoro ; Yakobo mwene Alufaayo , na Tadaayo ;
40010004	Simooni enkunzi y'eihanga , na Yuda owa Kariota , owaamureebize .
40010005	Eikumi na babiri abo Yesu akabatuma naabaragiira ati : Mutariza ei Abanyamahanga bari , kandi mutaritaaha omu rurembo rwona orw'Abasamariya .
40010006	Haakiri muze omu ntaama ezaabuzire ez'ab'omu ruganda rwa Isiraeli .
40010007	Kandi ku muraabe nimugyenda , murangirire nimugira muti : Obukama bw'Ow'omu iguru buri haihi .
40010008	Mukize abarwaire , muzoore abafiire , mushemeze ababembe , mubingye ebyago . Mukaheerwa busha , naimwe muheere busha .
40010009	Mutaringyendana omu mifuko yaanyu ezaabu nari efeeza nainga omuringa ;
40010010	nobu yaakuba efurebe omu rugyendo rwanyu , nainga amakanzu abiri , nari enkaito nobu yaakuba enkoni ; ahabw'okuba omukozi ashemereire kuheebwa eby'okumutunga .
40010011	Ekirorero kyona nari ekyaro eki muraazemu , mubanze mubuuririze omuntu waamwo oshemereire , mumuraarire okuhitsya obu murirugayo .
40010012	Ku muraataahe omu nju , mugire muti : Nimukagire obusingye !
40010013	Abantu b'omuri egyo nju ku baraabaakiire , endamutsyo yaanyu y'okubendeza obusingye ebagumeho . Kwonka ku baraayangye kubaakiira , egyo ndamutsyo yaanyu mugigarukane .
40010014	Omuntu weena oraayangye kubaakiira , nari yaayanga kuhurira ebi murikugamba , ku muriba nimuruga omuri egyo nju nari ekirorero , mukunkumure omucuucu gw'aha bigyere byanyu .
40010015	Buzimazima nimbagambira nti : Aha kiro ky'okucweraho orubanja , ekifubiro kya Sodoma na Gomora kiryayemerwa okukira eky'ekyo kirorero .
40010016	Reeba , nimbatuma muri nk'entaama eziri ahagati y'emishega ; n'ahabw'ekyo mube enyabwengye nk'enjoka , n'abataine kabi nk'enkombe .
40010017	Mwerinde abantu , ahabw'okuba baryabahayo omu mashengyero , babaasire omu mateeraniro gaabo ,
40010018	babakurubanire omu maisho g'abategyeki abakuru n'ag'abagabe nibabantura , mubone kuba baakareebi aharibo n'aha Banyamahanga .
40010019	Ku baribahayo , mutaryemereza omutima oku muryetonganira n'eki murigamba , ahabw'okuba muryaheebwa eki murigamba omuri ako kaanya .
40010020	Manya tiimwe murigamba , kureka Mutima wa Shoimwe niwe aribagambisa .
40010021	Mukuru w'omuntu aryahayo omurumuna kwitwa , na ishe w'omwana aheyo omwana we ; kandi abaana baryaimukiiriza abazaire baabo , babaitise ;
40010022	naimwe muryayangwa boona ahabwangye . Kwonka origumisiriza akahika aha muheru , niwe arijunwa .
40010023	Mbwenu ku baribahiiganisiza omu kirorero kimwe , muhungire omu kindi ; buzimazima nimbagambira nti : Timuribuga birorero bya Isiraeli byona Omwana w'omuntu atakaizire .
40010024	Manya omutendekwa takira mwegyesa we , n'omuhuuku takira mukama we .
40010025	Kikaananura omutendekwa yaaba nk'omwegyesa we , n'omuhuuku yaaba nka mukama we . Nyineeka ku baraabe bamweetsire Beelizebuli , ab'eka ye baryashura ki !
40010026	N'ahabw'ekyo mutaribatiina ; ahabw'okuba tihariho kishwekirwe ekitarishuuruurwa , nari ekisherekirwe ekitarimanywa .
40010027	Eki ndibagambirira omu mubonano mukigambire aharikuhweza ; eki murikuhurira nibagambirana omu kutu , mukigambire aha mutwe gw'enju .
40010028	Kandi murekye kutiina abarikwita omubiri , kwonka batarikubaasa kwita magara g'omutima . Haakiri mutiine Ogwo orikubaasa kucwekyereza byombi , amagara g'omutima n'omubiri okuzimu omu muriro .
40010029	Hari ebiteerankumba bibiri tibigura sente emwe ? kwonka tihariho kimwe aharibyo ekigwa ahansi Shoimwe atenzire .
40010030	Nangwa n'eishokye ry'aha mutwe gwanyu ryona rikabarwa .
40010031	Mbwenu nu , mutatiina ; muri ab'obuguzi okukira ebiteerankumba bingi .
40010032	N'ahabw'ekyo weena orikuunyemera omu maisho g'abantu , naanye ndyamwemera omu maisho ga Tata ow'omu iguru ;
40010033	kwonka weena orikuunyoga omu maisho g'abantu , naanye ndyamwogyera omu maisho ga Tata ow'omu iguru .
40010034	Mutateekateeka ngu nkaija kureeta obusingye omu nsi ; tindaizire kureeta busingye , kureka rurara .
40010035	Manya nkaija kureetera omwojo kurwanisa ishe , omwishiki kurwanisa nyina , omukaamwana kurwanisa nyinazaara ;
40010036	ahabw'okuba abazigu b'omuntu baryaba ab'omu ka ye .
40010037	Okunda ishe nari nyina kubankiza , tanshemereire ; n'ogwo okunda omutabani nari omuhara kubankiza , tanshemereire ;
40010038	kandi otakiriza musharaba gwe akankurata , tanshemereire .
40010039	Weena okiza amagara ge , aryagafeerwa , kandi weena ohayo amagara ge ahabwangye , aryagagarurirwa .
40010040	Weena obaakiira , biri niinye ayakiire ; kandi weena onyakiira , biri ayakiire owantumire .
40010041	Weena oyakiira omurangi ngu ahabw'okuba n'omurangi , aryaheebwa ebihembo by'omurangi ; kandi oyakiira omuntu ohikiriire ahabw'okuba ngu n'ohikiriire , aryaheebwa ebihembo by'ohikiriire .
40010042	Na weena orikuha omwe ahari aba abato , nobu kyakuba ekikopo ky'amaizi garikufuka , ngu ahabw'okuba nankuratira , buzimazima nimbagambira nti : Taribura kihembo kye .
40011001	Bwanyima Yesu , ku yaaherize kuhabura abatendekwa be ikumi na babiri oku baraatwaze , yaarugayo , yaaza kwegyesa n'okurangirira omu ndembo zaabo .
40011002	Mbwenu Yohaana , ku yaabaire ari omu kihome , yaahurira ebi Kristo arikukora , yaamutumaho abatendekwa be ,
40011003	naamugira ati : Niiwe ogwo otuura ori ow'okwija , nari tutegyereze ondiijo ?
40011004	Yesu yaabagarukamu ati : Nimwirooko mugambire Yohaana ebi mwahurira n'ebi mwareeba , muti :
40011005	Empumi nizihumuuka , ebirema nibigyenda , ababembe nibashemezibwa , ebifamatu nibihurira , abafiire nibazoorwa , n'abooro nibarangirirwa Amakuru Marungi .
40011006	Otarikumbangaanisaho n'omuhiirwa .
40011007	Ezo ntumwa ku zaabaire zaarugaho , Yesu yaatandika kugambira ebimbuuro by'abantu ahari Yohaana , ati : Mukaza omu ihamba kureebayo ki ? Orubingo orurikutengyetsibwa omuyaga ?
40011008	Mbwenu shi , mukaza kureebayo ki ? Omuntu ojwaire ebirikunekaneka ? Manya abajwara ebirikunekaneka bashangwa omu bikaari by'abagabe .
40011009	Mbwenu shi mukagiirayo ki ? Kureeba omurangi ? Eego , nimbagambira nti : Nangwa naakira omurangi .
40011010	Niwe ogwo ou kyahandiikirweho kiti : Reeba , nintuma entumwa yangye kukubandizayo , ekutebeekanisize omuhanda .
40011011	Buzimazima nimbagambira nti : Omu barazairwe abakazi , tihariho orikukira Yohaana Omubatizi ; kwonka orikuhereerukayo omu bukama bw'Ow'omu iguru naamukira .
40011012	Okwiha omu biro bya Yohaana Omubatizi okuhitsya aga magingo , obukama obwo bwitanirwa , kandi ababwitanira nibo babunyaga .
40011013	Manya abarangi boona n'eiteeka bikaranga okuhitsya ahari Yohaana ;
40011014	kandi ku muraabe nimwenda kukiikiriza , Yohaana ogwo niwe Eliya owaabaire ari ow'okwija .
40011015	Oine amatu agarikuhurira , ahurire .
40011016	Mbwenu abantu b'obusingye obu nkaabashushanisa na ki ? Bari nk'abaana abashutami omu katare , abarikweta bagyenzi baabo bati :
40011017	Tubateereire esheegu , timwazina ; twabateerera emiruura , timwayemaamaata .
40011018	Manya Yohaana ku yaizire atarikurya kandi atarikunywa , baagira bati : Aine ekyago .
40011019	Omwana w'omuntu we ku yaizire naarya , naanywa , baagira bati : N'omunyamururu , n'omusinzi kandi munywani w'abashorooza b'omushoro n'abasiisi . Manya obwengye bwa Ruhanga ebi bukora nibyo bihamya ku buhikire .
40011020	Mpaho yaatandika kuhana endembo ezi yaakizire kukoreramu eby'amaani , ahabw'okuba tizireegarukiremu , ati :
40011021	Iwe Koraziini ' we , oryakareeba ! Naiwe Beetisaida , oryakareeba ! Manya eby'amaani ebyakoreirwe omuriimwe , kuri byakoreirwe omuri Tuuro na Sidoni , abaamwo bakaabaire baayegarukiremu kare , bajwaire ebiguniya , beesiigire eiju .
40011022	Kandi nimbagambira nti : Aha kiro ky'okucweraho orubanja , ebifubiro bya Tuuro na Sidoni biryayemerwa okukira ebyanyu .
40011023	Naiwe Kafarinaumu , mbwenu noogira ngu oryatunguurwa ohikye ahaiguru ? Ngaaha , oryabandikwa , ohikye okuzimu owa Nyamuteza ! Manya eby'amaani ebyakoreirwe omuriiwe , kuri byakoreirwe omuri Sodoma , ekaagumireho okuhitsya n'eri izooba .
40011024	Kandi hoona ninkugambira nti : Aha kiro ky'okucweraho orubanja , ekifubiro ky'ensi ya Sodoma kiryayemerwa okukira ekyawe .
40011025	Omu bunaku obwo Yesu akagira ati : Taata , Mukama w'eiguru n'ensi , ninkusiima ahabw'okuba ebintu ebyo okabishereka abanyabwengye n'abarikwetegyereza , waabishuuruurira abaana bato .
40011026	Eego , Taata , ekyo nikyo waasiimire .
40011027	Byona nkabikwatsibwa Taata , kandi tihariho omanya Mwana kureka Taata , nobu yaakuba omanya Taata kureka Mwana , n'ou Mwana asiima kumumushuuruurira .
40011028	Yaimwe abaruhire n'abaremereirwe , nimwije ahariinye , mbaruhuure .
40011029	Mwekorere omugamba gwangye , muunyegyereho ; ahabw'okuba nintwaza gye , haza ndi omucureezi omu mutima ; nibwo muraatungire amagara gaanyu ekihuumuro .
40011030	Ahabw'okuba omugamba gwangye gwanguhi , n'omutwaro gwangye tigurikuremeera .
40012001	Omu bunaku obwo Yesu , ku yaabaire naaraba omu misiri y'engano ahari Sabato , abatendekwa be baagira enjara , baatandika kucwa obushiisha bw'engano n'okuburya .
40012002	Abafarisaayo ku baakireebire , baamugira bati : Reeba , abatendekwa baawe nibakora ekitarikwikirizibwa iteeka ahari Sabato .
40012003	Nawe abagira ati : Beitu timukashomaga eki Daudi yaakozire , obu yaagira enjara n'abu yaabaire aine ?
40012004	Manya akataaha omu nju ya Ruhanga , yaarya emigaati etoijeirwe Ruhanga , eyaabaire neezire we n'abu yaabaire aine kugirya , kureka abahongyerezi bonka .
40012005	Nari timukashomaga mu iteeka , oku ahari Sabato abahongyerezi bashiisha Sabato omuri Nyaruju , haza batagire rubanja ?
40012006	Kwonka nimbagambira ku aha hariho orikukira Nyaruju .
40012007	Kandi kuri mwaba nimumanya amakuru g'ekirikugira kiti : Eki nyenda n'embabazi , ti bitambo , timwakusingisiriize bataine rubanja .
40012008	Manya Omwana w'omuntu niwe mukama wa Sabato .
40012009	Atyo Yesu yaarugayo , yaataaha omu iteeraniro ryabo .
40012010	Haashangwa harimu omuntu okokootsire omukono . Baamubuuza bati : Nikiikirizibwa eiteeka okukiza omuntu ahari Sabato ? Baamubuuza batyo , ngu babone kumutabaariza .
40012011	Nawe yaababuuza ati : N'oha omuriimwe owaakuba aine entaama emwe , reero ekigwa omu iziba ahari Sabato , atagikwate akagiihamu ?
40012012	Mbwenu omuntu tarikukira munonga entaama ? N'ahabw'ekyo nikiikirizibwa okukora eby'embabazi ahari Sabato .
40012013	Atyo yaagira ogwo muntu ati : Gorora omukono gwawe . N'onu yaagugorora , gwakira , gwaba nk'ogundi .
40012014	Kwonka Abafarisaayo baashohora , baahanuura oku baraamwite .
40012015	Yesu ku akimanya , arugayo . Abantu baingi bamukuratira , haza abakiza boona ,
40012016	kwonka we , abeehanangiriza kutamubuzya mu bantu .
40012017	Ekyo kihikiiriza ekyagambirwe omurangi Isaaya ati :
40012018	Ogu n'omuheereza wangye , ou naatooraine , ou nkunda kandi ou nshemerererwa . Ndyamutamu Mutima wangye , amanyise Abanyamahanga eby'oburyo .
40012019	Taritongana nobu kwakuba okuyomba , kandi tihariho orihurira eiraka rye omu nguuto .
40012020	Orubingo oruhendekire tarirucwa , n'orumuri rurikwaka kubi tariruraaza , okuhitsya obu arisingura ahabw'okukora ebihikire .
40012021	Kandi Abanyamahanga boona baryagira amatsiko omu iziina rye .
40012022	Bwanyima bakareetera Yesu omuntu oriho ekyago , owaabaire ari empumi kandi ekiteta , yaamukiza ; ogwo muntu yaahweza kandi yaagamba .
40012023	Abantu boona baashoberwa , baagira bati : Beitu ogu t'akaaba Omwana wa Daudi ?
40012024	Kwonka Abafarisaayo ku baakihuriire , baagira bati : Manya ogu muntu taine kindi eki arikubingisa ebyago , kureka obushoboorozi bwa Beelizebuli omukuru waabyo bwonka .
40012025	Yesu ku amanya ebiteekateeko byabo , abagira ati : Obugabe bwona obwebaganisamu , buba buri obw'okuhwerekyerera ; kandi tihariho rurembo nari enju ebyebaganisamu bikagumaho .
40012026	Manya Sitaane ku arikubinga Sitaane , biri ayebaganiisemu ; mbwenu shi obwo , obugabe bwe buryagumaho buta ?
40012027	Ku ndaabe nimbingisa ebyago Beelizebuli , abaana baanyu bo nibagibingisa oha ? N'ahabw'ekyo nibo baraabamare empaka .
40012028	Kwonka ku ndaabe nimbingisa ebyago Mutima wa Ruhanga , biri obwo obukama bwa Ruhanga bubahikireho .
40012029	Nari omuntu naabaasa ata kutaaha omu nju y'ow'amaani kunyaga ebintu bye atabandize kumukoma , haza akabona kwayira kimwe enju ye ?
40012030	Otakwatanisa naanye aba omuzigu wangye , kandi otataaruura naanye ataataanisa .
40012031	N'ahabw'ekyo nimbagambira nti : Abantu baryasaasirwa ekibi kyona n'okurogota kwona , kwonka orirogota ahari Mutima tarisaasirwa ,
40012032	na weena origamba kubi aha Mwana w'omuntu , aryasaasirwa ; kwonka origamba kubi ahari Mutima Orikwera , tarisaasirwa omu busingye obu n'omu busingye oburiija .
40012033	Omuti ku orikuguhindura murungi , ebijuma byagwo nibiba birungi ; nari omuti ku orikuguhindura mubi , n'ebijuma byagwo nibiba bibi ; manya omuti gumanyirwa aha bijuma byagwo .
40012034	Imwe baana b'empiri ' mwe , ebigambo byanyu nibibaasa bita kuba birungi , haza muri babi ? Manya ebiijwire omutima , nibyo akanwa kagamba .
40012035	Omuntu murungi aiha ebirungi aha birungi bye ebi abiikire , n'omuntu mubi ebibi abiiha aha bibi bye ebi abiikire .
40012036	N'ahabw'ekyo nimbagambira nti : Aha kiro ky'okucweraho orubanja , abantu baryayetonganira buri kigambo kyona eki bagambira eryo .
40012037	Manya ebigambo byawe nibyo birikwihisaho orubanja , kandi hoona nibyo birikureetera kusingwa orubanja .
40012038	Bwanyima abamwe aha bahangu b'eiteeka n'Abafarisaayo baamugira bati : Mwegyesa , nitwenda otworekye akamanyiso .
40012039	Nawe yaabagarukamu ati : Abantu b'obusingye obu , ababi kandi abarikuhampuka , nibenda akamanyiso ; kwonka tihariho kamanyiso akaraaboorekwe , kureka aka Yona omurangi .
40012040	Nk'oku Yona yaamazire amazooba ashatu n'ebiro bishatu omu nda y'ekyenyanja rwakaraara , n'Omwana w'omuntu nikwo arimara amazooba ashatu n'ebiro bishatu omu nda y'ensi .
40012041	Aha kiro ky'okucweraho orubanja , aba Nineeve baryayemerera n'ab'obusingye obu , babasingise orubanja ; ahabw'okuba Yona ku yaabarangiriire , baayegarukamu ; kwonka reeba , aha hariho orikukira Yona .
40012042	Aha kiro ky'okucweraho orubanja , omugabekazi w'omu bukiizi-bwa-buryo aryayemerera n'ab'obusingye obu , abasingise orubanja , ahabw'okuba we akaruga aha muheru gw'ensi , yaija kuhurira eby'obwengye bwa Solomooni ; kandi reeba , aha hariho orikukira Solomooni .
40012043	Ekyago , ku kiruga omu muntu , kizengyerera omu byanga bitarimu maizi nikisherura ah'okutuura . Ku hakiburira ,
40012044	kigira kiti : Ka ngarukye omwangye omu naarugire . Kwonka ku kihikamu , kyashanga egyo nju erimu busha , eyeyereirwe kandi etegwirwe ,
40012045	kityo kigyenda , kireeta ebindi byago mushanju ebibi okukikira . Mpaho bitaahamu , bigumamu ; ogwo muntu omuheru gwe guba mubi okukira oku yaabaire ari obw'okubanza . Nikwo kiriba kityo n'aha b'obusingye obu obubi .
40012046	Ku yaabaire naakigambira abantu , haija nyina n'abarumuna , baayemerera aheeru , nibenda kugamba nawe .
40012047	Haabaho owaamugira ati : Reeba , nyoko na barumuna baawe beemereire aheeru , baine eki barikwenda kukugambira .
40012048	Kwonka we agarukamu owaamugambira , ati : Maawe n'oha , na barumuna bangye ni baahi ?
40012049	Atyo agorora omukono agworekyeize abatendekwa be , agira ati : Maawe na barumuna bangye nibo aba !
40012050	Ahabw'okuba weena okora ebi Tata ow'omu iguru akunda , niwe murumuna wangye , niwe munyaanyazi kandi niwe maawe .
40013001	Eryo izooba Yesu akaruga omu nju , yaashohora , yaashutama aha rubaju rw'enyanja .
40013002	Ebimbuuro bingi by'abantu byateeranira ahu ari , nawe nikwo kuza omu bwato akabushutamamu ; reero ekimbuuro kyona kikeemerera aha nkungu .
40013003	Atyo akabagambira bingi omu nfumu , naagira ati : Omubibi akashohora kubiba .
40013004	Ku yaabaire naabiba , embibo ezimwe zaaragara aha rubaju rw'omuhanda , enyonyi zaija , zaazirya .
40013005	Ezimwe zaagwa aha rukiri ahataine itaka ringi , ahonaaho zaamera ahabwa itaka kutaba ringi .
40013006	Kwonka eizooba ku ryaturukire , zaababuka , kandi ahabw'okushangwa zitaine mizi , zaayoma .
40013007	Ezindi mbimbo zaagwa omu mahwa ; ago mahwa gaakura , gaazinyuruza .
40013008	Ezindi zaagwa aha itaka rirungi , zaayera ; ezimwe enjuma igana , ezindi makumi mukaaga , n'ezindi makumi ashatu .
40013009	Oine amatu agarikuhurira , ahurire .
40013010	Bwanyima abatendekwa baija , baabuuza Yesu bati : Ahabw'enki noobagambira omu nfumu ?
40013011	Yaabagarukamu ati : Imwe mukaheebwa okumanya amabanga g'obukama bw'Ow'omu iguru , kwonka bo tibarakihairwe .
40013012	Manya oine , aryaheebwa ebirikukiraho ; kwonka otaine , aryayakwa nangwa n'eki aine .
40013013	Eki ndikubagambirira omu nfumu , n'ahabw'okuba bareeba , kwonka tibeetegyereza ; bahurikiza , kwonka tibahurira kandi tibashoboorokyerwa .
40013014	Buzimazima ekyo nikihikiiriza omuribo eki Isaaya yaarangire naagira ati : Okuhurira kwo muryahurira , kwonka timurishoboorokyerwa ; okureeba kwo muryareeba , kwonka timuryetegyereza .
40013015	Ahabw'okuba emitima y'ab'eihanga eri ebaire ebitsire , amatu gaabo nigahurira kubi , n'amaisho gaabo bagahumiize , ngu batakaahwezesa ago maisho gaabo , bakahuriza amatu gaabo , bakeetegyereseza emitima yaabo , bakampindukira , nkabakiza .
40013016	Kwonka imwe muhiiriirwe ahabw'okuba amaisho gaanyu nigareeba , n'amatu gaanyu nigahurira .
40013017	Buzimazima nimbagambira nti : Abarangi baingi n'abahikiriire baingi bakeetenga kureeba ebi murikureeba , kwonka tibarabireebire ; n'okuhurira ebi murikuhurira , kwonka tibarabihuriire .
40013018	Nimuhurire nu eby'enfumu y'omubibi .
40013019	Omuntu weena ku ahurira ekigambo ky'obukama bwa Ruhanga ataakishoboorokyerwa , mpaho omubi aija ashahura ekyabibwa omu mutima gwe ; ezo nizo mbibo ezaabibirwe aha rubaju rw'omuhanda .
40013020	Ezaabibirwe aha itaka ry'aha rukiri , niwe ogwo ohurira ekigambo , akakiikiriza ahonaaho ashemereirwe ;
40013021	nobu aba ataine mizi , ayehangaana akaanya kakye ; kwonka ku habaho enaku nari okuhiiganisibwa ahabw'ekyo kigambo , ahonaaho agwera kimwe .
40013022	Ezaabibirwe omu mahwa , niwe ogwo ohurira ekigambo , kwonka okwemerereza omutima eby'ensi n'ebinuriirizi by'obutungi kunyuruza ekyo kigambo , kibura kwana .
40013023	Ezaabibirwe aha itaka erirungi , niwe ogwo ohurira ekigambo , akakyetegyereza ; haza akaana ebyana , omwe igana , ondi makumi mukaaga , n'ondi makumi ashatu .
40013024	Kandi Yesu akabacwera endiijo nfumu ati : Obukama bw'Ow'omu iguru nibushushanisibwa n'omuntu owaabibire embibo nungi omu musiri gwe ;
40013025	kwonka abantu ku baabaire bagwejegyeire , omuzigu yaija , yaabiba enkyenzi omu ngano , haza yaayegyendera .
40013026	Bwanyima embibo ku zaashebukire , zaaba obushiisha , enkyenzi nazo zaareebeka .
40013027	Abakozi ba nyineeka baija , baamugira bati : Mukama waitu , beitu shi , torabibire embibo nungi omu musiri gwawe ? Mbwenu gwihire hi enkyenzi ?
40013028	Abagira ati : Omuzigu niwe akikozire . Abo bakozi bamugira bati : Mbwenu shi , nooyenda ngu tugyende tuzomberemu ?
40013029	Kwonka we abagira ati : Ngaaha ; mutakaaba nimuzomberamu , mukakuuriramu engano .
40013030	Nimubirekye byombi bikure kumwe okuhitsya aha igyesha ; reero omu igyesha ndyagambira abagyesi nti : Mubanze murundaane enkyenzi , muzikome enganda , zookibwe , haza engano muzihunikye omu kitara kyangye .
40013031	Yesu akabacwera endiijo nfumu naagira ati : Obukama bw'Ow'omu iguru buri nk'enjuma y'embibo ya karidaari , ei omuntu yaatwaire akabiba omu kibanja kye :
40013032	haza eri nkye okukira embibo zoona ; kwonka ku ekura , ekira ebishaka byona , erugwamu omuti , enyonyi z'omu kaabunga ziija zaarika omu mataagi gaagwo .
40013033	Yesu akabacwera endiijo nfumu ati : Obukama bw'Ow'omu iguru buri nk'ekitumbisa eki omukazi yaakwatsire , akakijwanzya omu ncuro ishatu z'esaano okuhitsya obu yoona yaatumbire .
40013034	Ebyo byona Yesu akabigambira ebimbuuro by'abantu omu nfumu ; kandi kwo tarabagambiire kintu kyona atakirabize mu nfumu .
40013035	Ekyo kyaba eky'okuhikiiriza eki omurangi yaagambire ati : Ndyabacwera enfumu ningamba nabo , ngambe butunu ebyasherekirwe okwiha ensi yaaba kuhangwa .
40013036	Bwanyima Yesu akaruga ahu ebimbuuro by'abantu byabaire biri , yaataaha omu nju . Abatendekwa be baamuhika , baamugira bati : Tushoboororere amakuru g'enfumu y'enkyenzi z'omu musiri .
40013037	Yaabagarukamu ati : Obiba embibo nungi n'Omwana w'omuntu ;
40013038	omusiri niyo nsi , kandi embibo nungi nibo b'obukama ; enkyenzi nibo b'omubi ,
40013039	reero omuzigu owaazibibire ni Sitaane ; eigyesha nibwo bunaku obu ensi erihweraho , kandi abagyesi nibo baamaraika .
40013040	Nk'oku enkyenzi zirundaanwa , zikookibwa , nikwo kiriba n'aha kuhwaho kw'ensi .
40013041	Omwana w'omuntu aryatuma baamaraika be , baihe omu bukama bwe ebirikuteeza entsibo byona n'enkozi z'ebibi zoona ;
40013042	babinagye omu kikoomi ky'omuriro , ei abantu bariririra bakanena enshaya ;
40013043	reero abahikiriire bakengyengyeta nk'eizooba omu bukama bwa Ishebo . Oine amatu agarikuhurira , ahurire .
40013044	Obukama bw'Ow'omu iguru buri nk'eky'obuguzi bwingi ekyasherekirwe omu musiri , eki omuntu yaagwireho akakishweka eitaka ; mpaho ahabw'okushemererwa akagyenda , akatunda byona ebi aine , akagura ogwo musiri .
40013045	Kandi obukama bw'Ow'omu iguru nibushusha nk'omushuubuzi orikusherura amahunde marungi ,
40013046	owaagwire ahari rimwe ery'obuguzi bwingi , akagyenda , akatunda byona ebi aine , akarigura .
40013047	Obukama bw'Ow'omu iguru kandi buri nk'akatimba akaatambikirwe omu nyanja , kakakwata ebyenyanja ebya ibara muringo ;
40013048	ku kaijwire , abantu baakanyurura , baakahitsya aha nkungu , baashutama , baatooranamu ebirungi , baabita omu bitukuru , haza ebibi baabinaga .
40013049	Nikwo kiriba kityo n'aha kuhwaho kw'ensi . Baamaraika baryaija , baihe enkozi z'ebibi omu bahikiriire ,
40013050	bazinagye omu kikoomi ky'omuriro ahu abantu bariririra bakanena enshaya .
40013051	Bwanyima Yesu yaababuuza ati : Mbwenu ebyo byona mwabyetegyereza ? Baamugarukamu bati : Eego .
40013052	Nawe yaabagira ati : N'ahabw'ekyo omuhangu w'eiteeka weena , otendekirwe ahabw'obukama bw'Ow'omu iguru , ari nka nyineeka oiha omu ibiikiro rye ebisya n'ebikuru .
40013053	Yesu ku yaaherize ezo nfumu , yaarugayo ,
40013054	yaaza omu kyanga ky'owaabo , yaabeegyeseza omu iteeraniro ryabo ; baatangaara baagira bati : Beitu ogu muntu akaiha hi obu bwengye n'eby'amaani ebi arikukora ?
40013055	Ogu ti mutabani w'omubaizi ? Nyina tiwe arikwetwa Mariya ? N'abarumuna ti Yakobo na Yosefu na Simooni na Yuda ?
40013056	Na banyaanya boona tibari hamwe naitwe ? Mbwenu ebyo byona , ogu muntu akabiiha hi ?
40013057	Batyo baamubangaanisa . Kwonka Yesu yaabagira ati : Omurangi ahandi hoona aheebwa ekitiinwa , kureka omu kyanga ky'owaabo n'omu ka ye .
40013058	Kandi ahabw'okutaikiriza kwabo , tiyaakorerayo by'amaani bingi .
40014001	Omu bunaku obwo ow'eishaza Herode akahurira okurangaanwa kwa Yesu ;
40014002	yaagira abagaragwa be ati : Manya ogwo ni Yohaana Omubatizi azookire omu bafiire ; nikyo eby'amaani ebyo birikukorerwa omuriwe .
40014003	Ahabw'okuba Herode ogwo akaba aherize kukwata Yohaana , yaamuboha , yaamuta omu kihome ahabwa Herodiya muka Filipo mwene ishe ;
40014004	ahabw'okuba Yohaana akaba amugambiire ati : Omu iteeka tikihikire , iwe okumuhindura omukazi waawe .
40014005	Ekyo nobu kyamureeteire kwenda kumwita , kwonka akatiina abantu , ahabw'okuba bakaba nibateekateeka Yohaana kuba omurangi .
40014006	Kwonka ekiro ky'okwijuka okuzaarwa kwa Herode ku kyahikire , muhara wa Herodiya yaazinira omu maisho g'abari aha bugyenyi , yaagwisa gye Herode ;
40014007	ekyo kyamureetera kurahira naamuraganisa kumuha eki araamushabe kyona .
40014008	N'onu ku yaahabwirwe nyina , yaamugira ati : Mpeera omuri oru rucuba omutwe gwa Yohaana Omubatizi .
40014009	Ekyo omugabe kimusaasa ; kwonka ahabw'okushangwa yaarahiire , n'ahabw'abagyenyi be , aragiira ku bagumuha ;
40014010	atuma , batemaho Yohaana omutwe omu kihome ,
40014011	bagureetera omu rucuba , baguha ogwo mwishiki , nawe agutwarira nyina .
40014012	Abatendekwa be baija , batwara omuntumbi gwe , baguziika , batyo bagyenda , babigambira Yesu .
40014013	Yesu ku yaakihuriire , yaarugayo ari omu bwato , yaaza omu mwanya gwekiikire kwehereera . Abantu baingi ku baakihuriire , baaruga omu birorero , baamukurata nibagyendesa ebigyere .
40014014	Ku yaarugire omu bwato , yaareeba ebimbuuro by'abantu , yaabagirira esaasi , yaakiza abarwaire baabo .
40014015	Ku bwabaire bwaba omwabazyo , abatendekwa baija ahu ari , baamugira bati : Aha n'eihamba , n'obwire bwaizire ; ragiira abantu baze omu byaro kweshakira ebyokurya .
40014016	Yesu agira ati : Batagyenda ; mube niimwe mwabaha ebyokurya .
40014017	Bamugira bati : Aha twineho emigaati etaano yonka n'ebyenyanja bibiri .
40014018	Nawe abagira ati : Mubindeetere aha .
40014019	Atyo aragiira ebimbuuro by'abantu kushutama aha kanyaatsi ; mpaho ayakiira egyo migaati etaano n'ebyo byenyanja bibiri , areeba ahaiguru , asiima , abicwamu , aha abatendekwa egyo migaati , nabo bagiha ebimbuuro by'abantu .
40014020	Boona barya , bahaaga . Bwanyima batorotoora oburagarika obwatsigaraho , bwijuza ebitenga ikumi na bibiri .
40014021	Kandi abaariire bakaba bari abashaija nk'enkumi itaano , otabariiremu bakazi na baana .
40014022	Ahonaaho Yesu aragiira abatendekwa kuza omu bwato kumubandiza seeri , obwo we naakiragiira ebimbuuro by'abantu kugyenda .
40014023	Ku yaaherize kuraga ebyo bimbuuro , yainamuka omu rushozi wenka kushaba . Omwabazyo ku gwakiikire , yaashangwa ariyo wenka .
40014024	Haza ago magingo , obwato bukaba bwagiire hare , entambwe nyingi kuruga aha nkungu , nibuzongibwa ebingonzi ; ahabw'okuba omuyaga gukabareetwa omu maisho .
40014025	Aha kisisiimuko kya kana eky'ekiro , yaabaizira naagyendesa amaguru aha nyanja .
40014026	Reero abatendekwa ku baamureebire naagyendera aha nyanja , baatiina munonga , baagira bati : N'omuzimu ! Batyo baaborooga ahabw'okutiina .
40014027	Ahonaaho Yesu yaabagambira ati : Muhuumure , niinye ; mutatiina !
40014028	Petero amugarukamu ati : Mukama wangye , ku oraabe ori iwe , ndagiira , ngyendere aha maizi , nkuhikye .
40014029	Nawe amugira ati : Ija . Petero atyo aruga omu bwato , agyendesa amaguru aha maizi , aizira Yesu .
40014030	Kwonka ku areeba omuyaga gwaba mwingi , atiina , atandika kumirwa , aborooga ati : Mukama wangye , njuna .
40014031	Ahonaaho Yesu agorora omukono , amukwata , amugira ati : Iwe muntu w'okwikiriza kukye ' we , ahabw'enki waabangaanisa ?
40014032	Ku bahika omu bwato , omuyaga gutuuza .
40014033	Abari omu bwato bamuramya nibagira bati : Buzimazima ori Omwana wa Ruhanga .
40014034	Ku baaherize kwambuka , baahika seeri , Genesareeti .
40014035	Abantu b'omuri ekyo kyanga ku baamumanyire , baatuma omuri egyo nsi yoona , baamureetera boona abarwaire ;
40014036	baamweshengyereza ngu nangwa bakore aha mukugiro gw'ekijwaro kye ; haza boona abaagukozireho baakira .
40015001	Bwanyima Abafarisaayo n'abahangu b'eiteeka bakaruga Yerusalemu , baija ahari Yesu , baamubuuza bati :
40015002	Ahabw'enki abatendekwa baawe batarikukuratira omugyenzo gw'aba ira ? Manya nibarya batanaabire mu ngaro .
40015003	Yaabagarukamu ati : Ahabw'enki naimwe nimuhenda ekiragiro kya Ruhanga ahabw'emigyenzo yaanyu ?
40015004	Manya Ruhanga akagira ati : Otiine shoimwe na nyoko ; kandi ati : Weena orijuma ishe nari nyina , aitwe .
40015005	Kwonka imwe mugira muti : Weena orikugambira ishe nari nyina ati : Eki naakukuhaire kukugasira naakitoijera Ruhanga ; biri obwo naaba atakigyemwa kutiina ishe nari nyina .
40015006	Mutyo ahabw'emigyenzo yaanyu , ekigambo kya Ruhanga mukihundura busha .
40015007	Imwe ndyarya ' mwe ! Isaaya ka yaabarangireho gye , obu yaagira ati :
40015008	Ab'eihanga eri nibampaisisa ekitiinwa eminwa yaabo , haza emitima yaabo endi hare .
40015009	Bandamiza busha ahabw'okuba beegyesa ebyatairweho abantu , oti n'enyegyesa y'ebyatairweho Ruhanga .
40015010	Atyo Yesu ayeta ekimbuuro ky'abantu kuteeranira ahu ari , abagira ati : Nimutegye amatu kandi mwetegyereze .
40015011	Ekitaaha omu kanwa tikyo kishiisha omuntu , kureka ekiruga omu kanwa nikyo kishiisha omuntu .
40015012	Bwanyima abatendekwa be baija , baamugira bati : Noomanya Abafarisaayo ku baaguubwa kubi ahabw'okuhurira eki waagamba ?
40015013	Yaabagarukamu ati : Ekibyairwe kyona eki Tata ow'omu iguru atarabyaire , kiryakuurwa .
40015014	Mubarekye ; n'abeebembezi empumi abarikwebembera ezindi mpumi . Manya empumi ku eyebembera endi , zombi zigwa omu kiina .
40015015	Petero amugira ati : tushoboororere egyo nfumu .
40015016	Yesu amugarukamu ati : Biri naimwe timukeetegyereize ?
40015017	Timurikumanya ku kyona ekiza omu kanwa kirabamu , kikataaha omunda haza kikoogamu ?
40015018	Kwonka ekireetwa omu kanwa kiba nikiruga omu mutima ; haza ekyo nikyo kishiisha omuntu .
40015019	Ahabw'okuba omu mutima nimwo haruga ebiteekateeko bibi : obwitsi , obushambani n'ebikwatiraine nabwo , okwiba , okubeiherera ondi , n'okugambuura ;
40015020	ebyo nibyo bishiisha omuntu ; kwonka okurya otanaabire mu ngaro tikushiisha muntu .
40015021	Bwanyima Yesu ku yaarugireyo , yaaza omu kyanga ekiherereire Tuuro na Sidoni .
40015022	Mpaho haija omukazi Omunyakanaani naaruga omuri ekyo kyanga , yaayamuza naagira ati : Mukama wangye , mwene Daudi , ngirira embabazi ! Muhara wangye atembirwe ekyago , kimuri kubi .
40015023	Kwonka we tiyaagira ki yaamugarukamu . Abatendekwa be baija , baamweshengyereza nibagira bati : Mubingye , ahabw'okuba naatwitsa orwari .
40015024	Yaabagarukamu ati : Manya nyowe tindatumirwe handi , kureka omu ntaama ezaabuzire ez'ab'omu ruganda rwa Isiraeli .
40015025	Kwonka ogwo mukazi aija , amutsimbira amaju , amugira ati : Mukama wangye , mpwera .
40015026	Nawe amugarukamu ati : Tikihikire kukiriza ebyokurya by'abaana kubitambikira embwa .
40015027	Ogwo mukazi amugira ati : Eego , Mukama wangye , kwonka n'embwa zirya oburagarika oburuga aha meeza ya mukama waazo .
40015028	Yesu nawe amugarukamu ati : Mukazi ' we , ebishi okwikiriza kwawe ni kuhango ! Ka kikukorerwe nk'oku orikwenda . Ago magingo muhara we akira .
40015029	Yesu ku yaarugireyo , yaagyenda naaraba aha mwegyeego gw'enyanja ya Galilaaya . Atyo yainamuka omu kibungo , yaashutamayo .
40015030	Ebimbuuro by'abantu baateeranira ahu ari , bamureeteire ebirema n'ebimuga n'empumi n'ebiteta n'abandi baingi , baabahitsya haihi n'ebigyere bye , yaabakiza .
40015031	Abaabaire bateeraniire aho baatangaara nibareeba ebiteta nibigamba , ebimuga bikiriire kimwe , ebirema nibigyenda n'empumi nizireeba ; batyo baahimbisa Ruhanga wa Isiraeli .
40015032	Bwanyima Yesu akeeta abatendekwa be , yaabagira ati : Eki kimbuuro ky'abantu , ka kyanyitsa esaasi ! Manya bamazire naanye ebiro bishatu bataine ki barikurya , kandi tindikwenda kuboohereza n'enjara , batakaagwera enshazi omu muhanda .
40015033	Abatendekwa be baamugira bati : Mbwenu omuri eri ihamba nitwiha hi ebyokurya by'okuriisa abantu abarikwingana bati , bakahaaga ?
40015034	Yesu nikwo kubabuuza ati : Mwineho emigaati engahi ? Banu bati : Ni mushanju n'otwenyanja tukye .
40015035	Atyo aragiira abantu kushutama ahansi .
40015036	Akwata egyo migaati mushanju n'ebyo byenyanja ; ku aheza kusiima , abicwamu obucweka , abikwatsa abatendekwa be , nabo babiha abantu .
40015037	Boona barya , bahaaga ; reero batorotoora oburagarika obwashaaga , bwijuza ebitenga mushanju .
40015038	Obwo abaariire bakaba bari abashaija enkumi ina , otabariiremu bakazi na baana .
40015039	Ku aheza kuraga abo bantu , aragara omu bwato , aza omu kyanga kya Magadala .
40016001	Abafarisaayo n'Abasadukaayo bakaija kutega Yesu , baamushaba ku abooreka akamanyiso akarikuruga ahari Ruhanga .
40016002	Nawe yaabagarukamu ati : Ku buba buri omu mwabazyo mugira muti : Nihaija kugira entsya nungi , ahabw'okuba eiguru niritukura .
40016003	Kandi omu kasheeshe , muti : Eri izooba nihaija kugira eihunga , ahabw'okuba eiguru niritukura kandi ryairirimba . Nimumanya kurengyerera nimwihirira aha kureeba eiguru oku ririkushusha , kwonka timurikubaasa kukyenga eby'obunaku obu nimwihirira aha bumanyiso .
40016004	Abantu b'obu busingye ababi abarikuhampuka nibenda akamanyiso ; kwonka tihariho kamanyiso karaaboorekwe , kureka aka Yona . Atyo abatsigaho , agyenda .
40016005	Abatendekwa obu baahika seeri , bakaba beebirwe kugyendana omugaati .
40016006	Yesu yaabagira ati : Nimureebe kandi mwerinde ekitumbisa ky'Abafarisaayo n'Abasadukaayo .
40016007	Baagambirana bonka bati : Manya titwareeta migaati .
40016008	Kwonka Yesu akimanya , abagira ati : Imwe bantu b'okwikiriza kukye ' mwe , ahabw'enki nimugambirana mwenka , ngu timwine migaati ?
40016009	Timukeetegyereize ? Timurikwijuka emigaati eri etaano ei mwagaburiire abantu enkumi itaano , n'omubaro gw'ebitenga ebi mwarundaine ?
40016010	Nari emigaati eri omushanju ei mwagaburiire abantu enkumi ina , n'oku mwarundaine ebitenga bingi ?
40016011	Ahabw'enki nimuremwa kwetegyereza ku ntaagamba ha by'emigaati ? Mwerinde ekitumbisa ky'Abafarisaayo n'Abasadukaayo .
40016012	Batyo barugaho bashoboorokyerwa ku ataabagambira kwerinda kitumbisa ky'omugaati , kureka ebi Abafarisaayo n'Abasadukaayo barikwegyesa .
40016013	Yesu , ku yaahikire omu kyanga kya Kaisaariya-Filipi , yaabuuza abatendekwa be ati : Beitu Omwana w'omuntu , abantu bagira ngu n'oha ?
40016014	Baamugarukamu bati : Abamwe bagira ngu ni Yohaana Omubatizi , abandi ngu ni Eliya , kandi abandi , ngu ni Yeremiya , nari omwe aha barangi .
40016015	Agaruka agira ati : Kwonka shi imwe , nimugira ngu ndi oha ?
40016016	Simooni Petero amugarukamu ati : Ori Kristo , Omwana wa Ruhanga ohuriire .
40016017	Yesu amugarukamu ati : Simooni mwene Yona , oine omugisha ; ahabw'okuba owaakikushuuruurira ti muntu nyabuntu , kureka Tata ori omu iguru .
40016018	Naanye ninkugambira nti : Niiwe Petero kandi ahari orwo rukiri , niho ndyombeka ekigombe ky'abaikiriza bangye , n'amaani ga rufu tigarikibaasa .
40016019	Ndyakuha ebikomoorozo by'obukama bw'Ow'omu iguru ; kyona eki orikoma omu nsi , kiryakomwa n'omu iguru ; kandi kyona eki orikomoorora omu nsi , kiryakomoororwa n'omu iguru .
40016020	Atyo ayehanangiriza munonga abatendekwa be kutagira muntu weena ou baagambira ku ari Kristo .
40016021	Okwiha obwo Yesu yaatandika kumanyisa abatendekwa be ku ari ow'okuza Yerusalemu kubonabonesibwa munonga abakuru omu ihanga n'abahongyerezi abakuru n'abahangu b'eiteeka ; aitwe , kandi aha kiro kya kashatu azookye .
40016022	Mpaho Petero amwekiikana , atandika kumuteisa naagira ati : Nikikabure , Mukama wangye ! Ekyo kitarikubaho .
40016023	Kwonka Yesu ahinduka , agira Petero ati : Iwe Sitaane ' we , ngaruka enyima ! Ori ekirikuteeza entsibo , ahabw'okuba ebi orikuteekateeka ti bya Ruhanga , kureka n'eby'abantu .
40016024	Bwanyima Yesu akagambira abatendekwa be ati : Omuntu weena orikwenda kunkuratira , ayeyogye , ayekorere omusharaba gwe , haza ankuratire .
40016025	Ahabw'okuba weena okiza amagara ge , aryagafeerwa ; kwonka weena ohayo amagara ge ahabwangye , aryagagarurirwa .
40016026	Mbwenu omuntu kiryamugasira ki okukubuura ensi yoona haza akafeerwa amagara ge ? Nari omuntu akaahayo kintu ki kucungura amagara ge ?
40016027	Manya Omwana w'omuntu aryaizira omu kitiinwa kya Ishe hamwe na bamaraika be , azimuurire ibara muntu naihirira aha bi yaakozire .
40016028	Buzimazima nimbagambira nti : Hariho abeemereire aha abatarifa batakareebire Mwana w'omuntu naija ari omugabe .
40017001	Ku haahingwireho ebiro mukaaga , Yesu yaatwara Petero na Yakobo na Yohaana omurumuna , yaabatembya orushozi ruraingwa bonka .
40017002	Reero yaahinduka okundi omu maisho gaabo ; ahamaisho ge haamurinkana nk'eizooba , n'ebijwaro bye byayangashana nk'orubaare .
40017003	Ahonaaho Musa na Eliya baababonekyera nibagaaniira nawe .
40017004	Petero yaagira Yesu ati : Mukama wangye , ka ni kirungi itwe okushangwa turi aha ! Ku oraabe nookisiima , ka nyombekye aha obuju bushatu , kamwe kabe akaawe , akandi kabe aka Musa n'akandi aka Eliya .
40017005	Ku yaabaire naakigamba , ahonaaho haija ekicu kirikwengyengyeta , kyabashweka , n'eiraka ryayema omuri ekyo kicu nirigira riti : Ogu n'Omwana wangye ou nkunda , kandi onnanura ; mumuhurire .
40017006	Abatendekwa ku bahurira eryo iraka , bagwa bajuumaire , batiinire munonga .
40017007	Kwonka Yesu aija , abakoraho , abagira ati : Nimwimukye , murekye kutiina .
40017008	Haza ku bainamwire amaisho , tibaagira ondi weena ou baareeba kureka Yesu wenka .
40017009	Ku baabaire nibashuuma nibaruga aha rushozi , Yesu yaabeehanangiriza ati : Mutagira ou mwagambira eki mwayorekwa , okuhitsya obu Omwana w'omuntu arizooka omu bafiire .
40017010	Abatendekwa be nabo bamubuuza bati : Mbwenu shi ahabw'enki abahangu b'eiteeka bagira bati : Eliya niwe aribanza kwija ?
40017011	Yaabagarukamu ati : Eliya kwo n'ow'okwija , kandi aryagarura ebintu byona aha buteeka .
40017012	Mbwenu nimbagambira ku Eliya araherize kwija , kwonka abantu tibaramumanyire , haza baamukora nk'oku baayenzire . N'Omwana w'omuntu nikwo barimubonabonesa .
40017013	Aho niho abatendekwa baihire kumanya ku arikubagambira ebya Yohaana
40017014	Ku baahikire ekimbuuro ky'abantu , omushaija yaija , yaamutsimbira amaju , yaamugira ati :
40017015	Mukama wangye , girira mutabani wangye embabazi , ahabw'okuba n'omugwi w'entsimbo kandi nizimwita kubi . Manya kaingi ayetuura omu muriro , kandi kaingi ayenaga omu maizi .
40017016	Ku mmureeteire abatendekwa baawe , baaremwa kumukiza .
40017017	Yesu yaagarukamu ati : Imwe bantu b'obusingye obu abatarikwikiriza kandi abarikwehabagiza , ndyahitsya hi okuguma naimwe ? Ndyahitsya hi okubagumisiririza ? Nimumundeetere aha .
40017018	Yesu akabukira ekyago , kimurugaho ; ogwo mwojo akira ahonaaho .
40017019	Bwanyima abatendekwa baija ahari Yesu bwesherekye , baamubuuza bati : Ahabw'enki itwe turemirwe kukibinga ?
40017020	Nawe yaabagarukamu ati : N'ahabw'okwikiriza kwanyu kukye . Buzimazima nimbagambira nti : Kuri mwine okwikiriza okurikwingana embibo ya karidaari , mwaba nimwija kugambira orushozi oru , muti : Ruga aha , oze hariya , haza rurugaho ; kandi tihariho kintu kyona ekiribarema .
40017021	Kwonka ekyago ky'omuringo ogwo tikibingwa kindi kyona , kureka okushaba n'okwesiibyakwo .
40017022	Ku baabaire bari omuri Galilaaya , Yesu yaabagambira ati : Omwana w'omuntu naija kurekurirwa abantu ,
40017023	bamwite , kwonka azookye aha kiro kya kashatu . Haza ekyo kyabasaasa munonga .
40017024	Ku baahikire Kafarinaumu , abashorooza b'omushoro gwa Nyaruju ogwa buri mwaka , baija ahari Petero , baamubuuza bati : Omwegyesa waanyu tashora ?
40017025	Yaabagarukamu ati : Eego , ashora . Ku yaataahire omu nju , Yesu yaaba niwe yaamutanga kumubuuza ati : Simooni , nooteekateeka ota ? Abagabe b'omu nsi omushoro nari empooza babiiha ahari baahi ? Aha baana baabo nari aha bandi bantu ?
40017026	Onu ku amugarukamu ati : Aha bandi ; Yesu amugira ati : N'ahabw'ekyo abaana baabo tikibakwaitseho .
40017027	Kwonka ahabw'okutenda kugwisa kubi abo bashorooza , irooko oze aha nyanja , otambikyemu eirobo , haza ekyenyanja ekiraabanze kukwatwa , ku oraakyashamure akanwa , noija kushangamu empiiha ; ogitware , ogibahe ahabwangye n'ahabwawe .
40018001	Omu bunaku obwo abatendekwa bakaija ahari Yesu , baamubuuza bati : Omu bukama bw'Ow'omu iguru , omukuru n'oha ?
40018002	Atyo ayeta omwana muto , amuta ahagati yaabo ,
40018003	abagira ati : Buzimazima nimbagambira nti : Ku muriba mutahindukire , mukaba nk'abaana bato , timuritaaha mu bukama bw'Ow'omu iguru .
40018004	Weena oryecureeza akaba nk'omwana ogu omuto , niwe mukuru omu bukama bw'Ow'omu iguru .
40018005	Weena oyakiira omwana muto nk'ogu ahabwangye , biri niinye ayakiire ;
40018006	kwonka oriteeza entsibo omwe aha baana bato aba abarikuunyikiriza , akabareetera kushiisha , haakiri abohwe orubengo omu maraka , arohwe okuzimu omu nyanja .
40018007	Ebishi ensi eryakareeba ahabw'ebirikuteeza entsibo ! Manya byo tibiribura kwija , kwonka oribireeta aryakareeba .
40018008	Omukono gwawe nari ekigyere kyawe ku biraabe nibikureetera kukora ekibi , bitemeho , obinagye . Haakiri otaahe omu magara ori ekimuga nari ekirema , okukira okunagwa omu muriro ogutarihwaho oine emikono yombi nari ebigyere byombi .
40018009	Kandi eriisho ryawe ku riraabe nirikureetera kukora ekibi , riihemu , orinagye . Haakiri iwe okutaaha omu magara oine eriisho rimwe , okukira okunagwa okuzimu omu muriro oine amaisho gombi .
40018010	Mwerinde mutarigira ou mwagaya aha baana bato aba ; ahabw'okuba nimbagambira nti : Omu iguru baamaraika baabo batuura nibareeba Tata ori omu iguru ahamaisho .
40018011	[ Manya Omwana w'omuntu akaija kujuna ekyabuzire ] .
40018012	Mbwenu imwe nimuteekateeka muta ? Omuntu ku yaakuba aine entaama igana , emwe aharizo yaabura , takaatsigaho makumi mwenda na mwenda omu nshozi , akaza kusherura eyaabura ?
40018013	Kandi ku agizoora , buzimazima nimbagambira , agishemerererwa munonga okukira ziri makumi mwenda na mwenda ezitakaburaga .
40018014	Na Tata ow'omu iguru nikwo atarikwenda omwe aha baana bato aba kuhwerekyerera .
40018015	Mwene waanyu ku araakushaagize , gyenda omuteise muri mwembi . Ku araakworobere , biri waagarukana na mwene sho .
40018016	Kwonka ku araayangye kukworobera , twara ondiijo nari abandi babiri , kyona eki muraagambe kibone kuhamibwa obujurizi bwa baamushinja babiri nari bashatu .
40018017	Ku araayangye kuboorobera , gambira ekigombe ky'abaikiriza ; nabwo ku araayangire ekyo kigombe , murekye , omutwaze nk'omukaafiiri nari nk'omushorooza w'omushoro .
40018018	Buzima nimbagambira nti : Kyona eki murikoma omu nsi , kiryakomwa n'omu iguru ; na kyona eki murikomoorora omu nsi , kiryakomoororwa n'omu iguru .
40018019	Kandi nimbagambira nti : Babiri omuriimwe ku bariikirizana omu nsi aha kintu eki barikushaba , Tata ow'omu iguru aryakibakorera .
40018020	Manya ahu ababiri nari abashatu baba bateeraniire ahabwangye , naanye mba ndi ahagati yaabo .
40018021	Bwanyima Petero akaija yaabuuza Yesu nti : Mukama wangye , mwene tata ku araagume yanshaagize , mmusaasire kangahi ? Mpitsye emirundi mushanju ?
40018022	Yesu amugarukamu ati : Tindikukugira nti : Ogarukire aha mirundi mushanju , kureka makumi mushanju emirundi mushanju .
40018023	Mbwenu obukama bw'Ow'omu iguru nibushushanisibwa omugabe owaayenzire kushoboorora ebintu bye n'abagaragwa be .
40018024	Ku yaatandikire kubariirira , baamureeteraho omwe owaabaire aine eibanja rye rya shilingi obukaikuru makumi mukaaga na mukaaga .
40018025	Ku yaaremirwe kuziihura , mukama we yaaragiira ku bamugura hamwe n'omukazi we n'abaana na byona ebi yaabaire aine , ngu abone kwihura .
40018026	Mpaho ogwo mugaragwa amukwata amaguru naamweshengyereza ati : Mukama wangye , ngumisiririza , niinyija kukwihura , mpeze eibanja .
40018027	Mukama w'ogwo mugaragwa atyo amugirira esaasi , amurekura , amusaasira n'eryo ibanja .
40018028	Kwonka ogwo mugaragwa , ku ashohora ati , abugabugana n'omugaragwa ondi mugyenzi we , ou yaabaire naihuza shilingi igana ; tahwama amuta aha munigo , amugira ati : Nyihura .
40018029	Ogwo mugaragwa mugyenzi we ajuumara ahansi , amweshengyereza ati : Ngumisiririza , niinyija kukwihura .
40018030	Onu ayanga , amutwara , amutaisa omu kihome , okuhitsya obu ariihura eryo ibanja .
40018031	Abagaragwa bagyenzi be ku bareeba ekyabaho , baguubwa kubi munonga ; bagyenda bateekyerereza mukama waabo byona ebyabaho .
40018032	Mukama we atyo amweta , amugira ati : Iwe mugaragwa mubi ' we ! Ka nkusaasiire eibanja eryo ryona ahabw'okuunyeshengyereza ;
40018033	mbwenu naiwe tokugiriire mbabazi omugaragwa mugyenzi waawe nk'oku nzikugiriire ?
40018034	Atyo mukama we amugirira ekiniga , amuha ab'okumubonabonesa , okuhitsya obu araihure eibanja ryona .
40018035	Nikwo Tata ow'omu iguru naimwe aribagira atyo , buri omwe omuriimwe yaaba atasaasiire mugyenzi we aihire aha mutima .
40019001	Yesu , ku yaaherize kugamba ebyo bigambo , yaaruga Galilaaya , yaaza omu kyanga kya Buyudaaya seeri ya Yorudaani .
40019002	Ebimbuuro by'abantu byamukuratayo , nawe yaabakiza .
40019003	Reero Abafarisaayo baija ahu ari , baamutega nibamubuuza bati : Omu iteeka nikiikirizibwa omuntu kushenda omukazi we , yaaba aine eki arikumutura kyona ?
40019004	Nawe abagarukamu ati : Timukashomaga ku Omuhangi okwiha omu kutandika , yaabahangire omushaija n'omukazi ?
40019005	Atyo abagira ati : Nikyo omuntu atsigiraho ishe na nyina , akahamira aha mukazi we , bombi bakaba omubiri gumwe .
40019006	Mpaho baba batakiri babiri , kureka omwe . N'ahabw'ekyo eki Ruhanga yaateeraine , hatarigira omuntu owaakitaanisa .
40019007	Nabo baamubuuza bati : Ahabw'enki Musa yaaragiire kuha ebaruha y'okushenda , omushaija yaaza kushenda omukazi we ?
40019008	Yaabagarukamu ati : Ahabw'obugangaazi bw'emitima yaanyu Musa nikyo yaabaikiririize kushenda abakazi baanyu , kwonka omu kutandika tikwo kyabaire kiri .
40019009	Kandi nimbagambira nti : Weena oshenda omukazi we , atamutuzire bushambani , haza akashwera ondiijo , biri ashambaine .
40019010	Abatendekwa baagira Yesu bati : Eby'omushaija n'omukazi we ku biraabe biri bityo , haakiri omuntu okutashwera .
40019011	Kwonka we yaabagira ati : Ekyo ti boona abarikubaasa kukyemera , kureka abaakihairwe .
40019012	Manya hariho abashaahu abaazairwe batyo ; hariho abashaahu abaagizirwe kwo abantu ; kandi hariho n'abashaahu abaayegizire kwo ahabw'obukama bw'Ow'omu iguru . Ekyo , orikubaasa kukyemera , akyemere .
40019013	Bwanyima bakareetera Yesu abaana bato ngu abateho engaro , abashabire . Abatendekwa be baakabukira abaabareetsire ;
40019014	kwonka yaabagira ati : Murekye abaana bato baije bampikye , mutabazibira ; ahabw'okuba abari nk'abo , obukama bw'Ow'omu iguru n'obwabo .
40019015	Atyo abataho engaro , agyenda .
40019016	Hakaija omushaija , yaabuuza Yesu ati : Mwegyesa , nkaakora kirungi ki , nkabona kutunga amagara agatahwaho ?
40019017	Yesu yaamugira ati : Nombuuriza ki ekirungi ? Manya omurungi n'omwe : Ku oraabe nooyenda amagara , kuratira ebiragiro .
40019018	Yaamugira ati : Ni biiha ? Na Yesu amugira ati : Otariita , otarishambana , otariiba , otariha obwamushinja bw'ebishuba ,
40019019	otiine shoimwe na nyoko , kandi okunde mutaahi waawe nk'oku oyekunda .
40019020	Ogwo mutsigazi amugira ati : Ebyo byona ntuura nimbihitsya ; mbwenu shi ekindi nimburwaho ki ?
40019021	Yesu amugira ati : Ku oraabe nooyenda kuba ohikiire kimwe , irooko otunde ebi otungire ; ebiraabirugyemu obihe abooro , mbwenu obwo oryagira eitungo omu iguru ; haza oije onkuratire .
40019022	Ogwo mutsigazi ku yaakihuriire , yaagyenda aine obujune , ahabw'okuba akaba aine eitungo ringi .
40019023	Yesu nikwo kugambira abatendekwa be ati : Buzimazima nimbagambira nti : Ka kigumire omutungi kutaaha omu bukama bw'Ow'omu iguru !
40019024	Kandi nimbagambira nti : Nikirahukira engamira kuraba omu kahengyere k'empitirizo , okukira omutungi kutaaha omu bukama bwa Ruhanga .
40019025	Ekyo abatendekwa ku baakihuriire , baatangaara munonga nibagira bati : Mbwenu shi , n'oha orikubaasa kujunwa ?
40019026	Mpaho Yesu abatsimba eriisho , abagira ati : Ekyo aha bantu tikirikubaasika , kwonka ahari Ruhanga byona nibibaasika .
40019027	Petero nawe nikwo kugarukamu akabuuza Yesu ati : Reeba , itwe tukatsigaho byona , twakukuratira ; mbwenu , turyatunga ki ?
40019028	Yesu abagira ati : Buzimazima nimbagambira nti : Omu bunaku obu ebintu byona birihinduka bisya , Omwana w'omuntu ku arishutama aha kitebe kye eky'obugabe eky'ekitiinwa , naimwe abankuratiire muryashutama aha bitebe by'obugabe ikumi na bibiri , mucwere enganda za Isiraeli ikumi na ibiri orubanja .
40019029	Kandi weena owaatsigireho amaju , nari beene ishe , nari banyaanya , nari ishe , nari nyina , nari abaana , nari ebibanja , ahabwangye , aryazimuurirwa emirundi mingi , kandi atungye amagara agatahwaho .
40019030	Kwonka baingi ab'okubanza baryaba ab'okuhereeruka n'ab'okuhereeruka baryaba ab'okubanza .
40020001	Obukama bw'Ow'omu iguru nibushusha nka nyineeka owaagurukire kare omu kasheeshe kuguriirira ab'okukora omu musiri gwe gw'emizaabibu .
40020002	Ku yaaherize kuragaana nabo shilingi emwe eizooba rimwe , yaaboohereza omu musiri gwe gw'emizaabibu .
40020003	Aha shaaha ya kashatu yaashohora , yaareeba abandi beemereire omu kajagiro , bataine ki barikukora ;
40020004	yaabagira ati : Naimwe muze omu musiri gw'emizaabibu , niinyija kubaha ekibashemereire . Batyo baazayo .
40020005	Aha shaaha ya mukaaga n'eya mwenda agaruka ashohora , nabwo atwaza atyo .
40020006	Kandi aha shaaha nka ikumi n'emwe ashohora , ashanga abandi beemereire ; ababuuza ati : Ahabw'enki musiibire aha mwemereire mutaine ki murikukora ?
40020007	Bamugurakamu bati : N'ahabw'okuba tihaine waatuguriirira . Nawe abagira ati : Naimwe nimwirooko muze omu musiri gw'emizaabibu .
40020008	Omwabazyo ku gwakiikire , mukama w'omusiri gw'emizaabibu yaagira omubiiki we ati : Yeta abakozi , obaihure ebihembo byabo , nootandikira aha baahereeruka , noohereza aha baabanza .
40020009	Mbwenu abaaguririirwe aha shaaha ya ikumi n'emwe ku baizire , buri omwe yaaheebwa shilingi emwe .
40020010	Reero abaabandize ku baizire , baateekateeka ngu nibaija kuheebwa ebirikukiraho ; kwonka buri omwe omuribo yaaheebwa shilingi emwe .
40020011	Ku baabaire nibagiheebwa , baayetomboitera nyineeka ,
40020012	bati : Aba abaakorera eshaaha emwe yonka , waabainganisa naitwe abaarenzya eizooba nitwecurenga , nitwitwa omushana .
40020013	Nawe agarukamu omwe aharibo , naagira ati : Mugyenzi wangye , tiinyine ki naakushaagiza ; kandi shi tiwaaragaana naanye shilingi emwe ?
40020014	Twara eyaawe , ogyende ; ogu owaahereeruka nyowe ninsiima kumuha nk'oku naakuha .
40020015	Mbwenu shi , haine orikunzibira kukora ebyangye nk'oku ndikwenda ? Nari shi , nonteera ekitsyori kuntura obufura bwangye ?
40020016	Nikwo ab'okuhereeruka bariba batyo ab'okubanza , n'ab'okubanza bakaba ab'okuhereeruka .
40020017	Kandi Yesu , ku yaabaire nainamuka Yerusalemu , yaata abatendekwa be ikumi na babiri hangahari nibakigyenda , yaabagira ati :
40020018	Reeba , nitwinamuka Yerusalemu ; kandi Omwana w'omuntu naija kurekurirwa abahongyerezi abakuru n'abahangu b'eiteeka , bamucwere orubanja rw'okwitwa ;
40020019	kandi bamurekurire Abanyamahanga kushungisibwa n'okwashwa n'okubambwa aha musharaba ; haza aha kiro kya kashatu azookye omu bafiire .
40020020	Bwanyima nyina wa beene Zebedaayo akaija n'abatabani ahari Yesu , yaamutsimbira amaju aine eki arikumushaba .
40020021	Yesu yaamubuuza ati : Nooyenda ki ? Nonu yaamugarukamu ati : Ragiira abatabani bangye aba bombi bashutame , omwe aha rubaju rwawe rwa buryo n'ondiijo aha rwa bumosho omu bukama bwawe .
40020022	Kwonka Yesu yaagarukamu ati : Timurikumanya ki murikushaba . Ebyo nimubaasa kunywa ekikopo eki ndikwija kunywa ? Baamugarukamu bati : Nitubaasa .
40020023	Nawe yaabagira ati : Ekikopo kyangye kyo nimwija kukinywa ; kwonka okushutama aha rubaju rwangye rwa buryo n'aha rwa bumosho , tiinye nkugaba , kureka Tata niwe akuha abu yaakuteekateekyeire .
40020024	Reero abandi eikumi , ku baakihuriire , baagwerwa kubi ezo nyina-emwe ;
40020025	Yesu nikwo kubeeta , akabagira ati : Nimumanya ku abategyeki b'Abanyamahanga babategyekyesa eikama , kandi n'abakuru baabo ku babaragiiza obushoboorozi .
40020026	Ekyo omuriimwe tikwo kiriba ; kwonka weena orikwenda kuba mukuru omuriimwe , abe omuheereza waanyu ;
40020027	kandi weena orikwenda kuba ow'okubanza omuriimwe , abe omuhuuku waanyu ;
40020028	nk'oku Omwana w'omuntu ataraizire kuheerezibwa , kureka okuheereza n'okuhayo amagara ge kuba ekarabo ya baingi .
40020029	Ku baabaire nibaruga Yeriko , ekimbuuro ky'abantu kyamukuratira .
40020030	Reero abashaija babiri empumi abaabaire bashutami aha rubaju rw'omuhanda ku baahuriire Yesu naahingura , baayamuza nibagira bati : Mukama waitu , omwana wa Daudi , tugirire embabazi !
40020031	Ekyo kimbuuro ky'abantu kyabakabukira ngu bahuname ; kwonka bo baayamuza okukiraho bati : Mukama waitu , omwana wa Daudi , tugirire embabazi !
40020032	Mpaho Yesu ayemerera , abeeta , naababuuza ati : Nimwenda ngu mbakorere ki ?
40020033	Banu bamugira bati : Mukama waitu , nitwenda ngu amaisho gaitu gahumuukye .
40020034	Yesu atyo abagirira esaasi , akore ahamaisho gaabo ; ahonaaho bahumuuka , bamukuratira .
40021001	Ku bairiire haihi na Yerusalemu , baahika Beetifaagye , aha Rushozi rw'Emioliva , Yesu yaatuma abatendekwa be babiri ,
40021002	yaabagira ati : Nimwirooko muze omu kyaro ekibari omu maisho ; ku muraakihikyemu muti , nimwija kushanga endogoya etsibikire , n'omwana gwayo ; muzitsibure , muzindeetere .
40021003	Ku haraabeho owaababuuza , mumugire muti : Mukama naazenda ; nawe naija kuzoohereza ahonaaho .
40021004	Ekyo kikabaho kuhikiiriza ekyagambirwe omurangi naagira ati :
40021005	Mugambire ab'omuri Siyooni , muti : Reeba , Mukama waawe naija ah'ori , acureire kandi atembire endogoya omwana gwayo omuto .
40021006	Batyo abo batendekwa bagyenda , batwaza nk'oku Yesu yaabaragiira ;
40021007	bareeta egyo ndogoya n'omwana gwayo , bazaaraho eminagiro yaabo , Yesu ashutamaho .
40021008	Baingi omuribo baayarira eminagiro yaabo omu nguuto , n'abandi baatema amataagi g'emiti , baagaariramu .
40021009	Ebimbuuro by'abantu abamwebembeire n'abamukuratiire baayamuza nibagira bati : Hosaana mwene Daudi ! Ogwo orikwija omu iziina rya Nyakubaho ahimbisibwe ! Hosaana , Iwe ori ahaiguru owa Herebe !
40021010	Ku yaataahire ati omuri Yerusalemu , orurembo rwona rwajagarara nirugira ruti : Beitu ogu n'oha ?
40021011	Ebimbuuro by'abantu baagarukamu bati : Ogu ni Yesu omurangi owa Nazareeti ey'omuri Galilaaya .
40021012	Bwanyima Yesu yaataaha omuri Nyaruju , yaabingamu abaabaire nibatundiramu n'abarikuguriramu ; yaajuumika emeeza z'abaabaire nibahingisa empiiha , n'ebitebe by'abarikugurizamu enkombe ;
40021013	yaabagira ati : Kikahandiikwa kiti : Enju yangye eryayetwa ey'okushabiramu . Mbwenu imwe , mugihindwire eryaya ry'abambuzi !
40021014	Empumi n'abarema nabo bakaija ahu ari omuri Nyaruju , yaabakiza .
40021015	Kwonka abahongyerezi abakuru hamwe n'abahangu b'eiteeka , ku baareebire eby'okutangaaza ebi yaakora , n'abaana nibateeera omuri Nyaruju akaari bati : Hosaana mwene Daudi ! baagira ekiniga kingi ;
40021016	baamugira bati : Beitu ebyo , ohuriire ebi aba barikugamba ? Na Yesu yaabagarukamu ati : Eego , imwe shi timukashomaga ekirikugira kiti : Okarabya okuhimbisa okuhikire omu kanwa k'abaana bato n'abarikwonka ?
40021017	Atyo yaabatsigaho , yaaruga omuri orwo rurembo , yaaza Beetaniya , yaaraarayo .
40021018	Omu kasheeshe Yesu , ku yaabaire naagaruka omu rurembo , yaagira enjara .
40021019	Ku areeba omutiini aha rubaju rw'omuhanda , agyenda aguhika , ashanga gutariho kantu , kureka amababi gonka . Atyo agugira ati : Kabure okwana obundi ! Ogwo mutiini gwoma ahonaaho .
40021020	Abatendekwa ku bagureeba , batangaara nibagira bati : Beitu ogu mutiini gwarahuka guta kwoma ?
40021021	Yesu abagarukamu ati : Buzimazima nimbagambira nti : Kuri mwine okwikiriza mutarikubangaanisa , timurikwija kukora ekyakorwa aha mutiini kyonka ; nangwa nobu mwakugira orushozi oru muti : Tsinduka ogwe omu nyanja , kikaaba kwo .
40021022	Kyona ekimurikushaba nimweshengyereza mwine okwikiriza , muryakiheebwa .
40021023	Yesu ku yaataahire omuri Nyaruju , abahongyerezi abakuru n'abakuru omu ihanga baija ahu ari naayegyesa , baamubuuza bati : Ni bushoboorozi ki oburikukukoresa ebi , kandi n'oha owaabukuhaire ?
40021024	Yesu yaabagarukamu ati : Naanye ka mbabuuze ekibuuzo ; ku muraakigarukyemu nibwo ndaabagambire ahi naihire obushoboorozi oburikunkoresa ebyo .
40021025	Okubatiza kwa Yohaana kukaruga hi ? Ahari Ruhanga nari omu bantu ? Baahakana bonka na bonka nibagira bati : Ku turaagire tuti : Kukaruga ahari Ruhanga , naija kutugira ati : Ahabw'enki mutaramwikiriize ?
40021026	Kandi ku turaagire tuti : Kukaruga omu bantu , nitutiina eki kimbuuro ky'abantu ; ahabw'okuba boona nibahamya ku Yohaana yaabaire ari omurangi .
40021027	Nabo nikwo kugarukamu Yesu bati : Titurikumanya . Nawe abagira ati : Naanye tindikwija kubagambira obushoboorozi oburikunkoresa ebyo .
40021028	Mbwenu nimuteekateeka muta ? Omushaija akaba aine abatabani babiri . Yaaza aha w'okubanza , yaamugira ati : Mwana wangye , eri izooba irooko okore omu musiri gw'emizaabibu .
40021029	Onu amugarukamu ati : Naayangire ! Kwonka bwanyima ayegarukamu , azayo .
40021030	Mpaho aza aha wa kabiri , amugambira bimwe na biri . Onu amugarukamu ati : Eego , mukama wangye ; kwonka tazayo .
40021031	Mbwenu ahari abo ababiri , owaakozire eki ishe arikwenda n'oha ? Baamugarukamu bati : Ow'okubanza . Yesu nikwo kubagira ati : Buzimazima nimbagambira nti : Abashorooza b'omushoro na baamaraaya baaza kubatanga omu bukama bwa Ruhanga .
40021032	Manya Yohaana akabaijamu naakuratira ebi Ruhanga akunda , mwayanga kumwikiriza ; kwonka abashorooza b'omushoro na baamaraaya bo baamwikiriza ; kandi hoona ekyo nobu mwakireebire , bwanyima timureegarukiremu mukamwikiriza .
40021033	Nimuhurire endiijo nfumu . Hakaba hariho omuntu nyineeka , owaahingire omusiri gw'emizaabibu , akaguzitirira orugo , akagurimamu einyuukiro rya viino , akagwombekamu omunaara , akagutsigira abashengi , atyo akaza eihanga .
40021034	Obunaku bw'ebijuma kwera ku bwahikire , yaatuma abaheereza be ahari abo bashengi kumutwekyera ebijuma .
40021035	Kwonka abo bashengi baakwata abo baheereza be ; omwe baamuteera , ondi baamwita , n'ondiijo baamuteera amabaare .
40021036	Yaagaruka yaatuma abandi baheereza baingi okukira abaabandize , nabo baabakuratsa bari .
40021037	Bwanyima yaabatumaho omutabani , naagira ati : Shana omwana wangye bakaamugirira enshoni .
40021038	Kwonka abo bashengi , ku baareebire ogwo mwana , baagambirana bati : Manya ogu niwe muhunguzi ; nimwije tumwite , obuhunguzi bwe bube obwaitu .
40021039	Batyo baamukwata , baamwozya omuri ogwo musiri gw'emizaabibu , baamwita .
40021040	Mbwenu mukama w'ogwo musiri gw'emizaabibu ku ariija , abo bashengi aryabagira ata ?
40021041	Baamugarukamu bati : Abo bainazi aryabacwekyereza , bafe n'obusaasi ; reero ogwo musiri gw'emizaabibu agutemu abandi abarimuganurira ebijuma omu bunaku bwabyo .
40021042	Yesu nawe yaabagira ati : Timukashomaga ekyahandiikirwe ? Ka nikigira kiti : Eibaare eri abombeki baayangire niryo ryahindukire obuhamizo bw'enju . Ekyo kikakorwa Nyakubaho , kandi nikitutangaaza okukireeba .
40021043	N'ahabw'ekyo nimbagambira nti : Obukama bwa Ruhanga buryabaakwa , buheebwe eihanga eririkwana ebyana byabwo .
40021044	[ Weena origwa ahari eryo ibaare aryacwanyagurika ; kandi weena ou ririgwera , riryamucwa obusaasingo . ]
40021045	Abahongyerezi abakuru hamwe n'Abafarisaayo ku baahuriire ezo nfumu ze , baamanya ku nibo arikurengyeza .
40021046	Kwonka ku baayenzire kumukwata , baatiina egyo nyanja y'abantu , ahabw'okuba bakaba nibamuhamya ku ari omurangi .
40022001	Kandi Yesu akagaruka yaabacwera enfumu naagira ati :
40022002	Obukama bw'Ow'omu iguru nibushushanisibwa n'omugabe owaateekyeire omutabani obugyenyi naashwera ;
40022003	akaragiira abaheereza be kweta abaayeetsirwe ahari obwo bugyenyi , kwonka baayanga kwija .
40022004	Akagaruka akatuma abandi baheereza , naagira ati : Mugambire abeetsirwe aha bugyenyi muti : Reeba , naateekateekire obugyenyi , enimi zangye na zaakaberera zangye zituukwirwe ; byona byeteekateekire , nimwije mutaahe obugyenyi .
40022005	Kwonka bo ekyo tibaakyetaho , baagyenda , omwe omu kibanja kye , n'ondiijo omu by'obushuubuzi bwe ;
40022006	abaatsigaraho baakwata abo baheereza , baabahemura , babaita .
40022007	Omugabe yaagira ekiniga , yaayohereza engabo ze , zaahwerekyereza abo baitsi , zaayotsya orurembo rwabo .
40022008	Bwanyima yaagira abaheereza be ati : Eby'obugyenyi byeteekateekire , kwonka abeetsirwe tibabusheemereire .
40022009	Mbwenu nimwirooko muze omu nteeraniro z'emihanda ; abu muraashangyeyo boona mubeete aha bugyenyi bw'obushwere .
40022010	Abo baheereza batyo bagyenda , baza omu bihandagazi , barundaana boona abu baagwaho , ababi n'abarungi ; ekishengye ky'okutaahiramu obugyenyi kiijura abagyenyi .
40022011	Kwonka omugabe ku ataahamu kureeba abagyenyi , ashangamu omuntu otajwaire kijwaro ky'obugyenyi ;
40022012	amubuuza ati : Mugyenzi wangye , omu waataahamu ota , otajwaire kijwaro ky'obugyenyi ? Onu abura eky'okugarukamu .
40022013	Omugabe nikwo kugira abagaragwa be ati : Mumubohe emikono n'amaguru , mumunagye aheeru omu mwirima , ahariba okurira n'okunena enshaya .
40022014	Manya abeetsirwe ni baingi , kwonka abatoorainwe ni bakye .
40022015	Reero Abafarisaayo bakagyenda , baahanuura oku baraamutegye omu bi araagambe .
40022016	Batyo baamutumaho abatendekwa baabo hamwe n'ab'ekigombe ky'aba Herode , nibamubuuza bati : Mwegyesa , nitumanya ku oba ow'amazima , ku oyegyesa omu mazima eby'omuhanda gwa Ruhanga , kandi ku oteeta ha muntu weena , ahabw'okuba toreebera ha bukuru bw'omuntu .
40022017	Tugambire eki orikuteekateeka . Mbwenu itwe , okuha Kaisaari omushoro kihikire , nari tikihikire ?
40022018	Kwonka Yesu ahabw'okumanya eitima ryabo , abagira ati : Nimuntegyera ki , imwe ndyarya ' mwe ?
40022019	Nimuunyorekye empiiha ei mushora . Batyo baagimureetera .
40022020	Yesu nawe nikwo kubabuuza ati : Ekishushani eki n'ebihandiikirweho n'eby'oha ?
40022021	Bamugarukamu bati : N'ebya Kaisaari . Nawe abagira ati : Mbwenu nu ebya Kaisaari mubihe Kaisaari , n'ebya Ruhanga mubihe Ruhanga .
40022022	Ekyo ku bakihurira , batangaara , bamurugaho , bagyenda .
40022023	Eryo izooba Abasadukaayo bamwe , abagira ngu abafa tibazooka , bakaija ahari Yesu , baamubuuza
40022024	bati : Mwegyesa , Musa akagira ati : Omuntu ku yaakufa atatsigire mwana , omurumuna ahungure omukazi we , abone kuzaarira mukuru we abaana .
40022025	Mbwenu omuriitwe hakaba harimu enyina-emwe mushanju . Ow'omujigaijo akashwera , kwonka yaafa , kandi ahabw'okuba encwekye , omukazi we yaamutsigira omurumuna .
40022026	Ow'omushubiro n'owa kashatu okuhitsya aha wa mushanju , boona baaba batyo .
40022027	Aha muheru gwabo boona omukazi yaafa .
40022028	Mbwenu omu kuzooka aryaba muka oha ahari abo omushanju ? Ahabw'okuba boona bakamushwera .
40022029	Yesu yaabagarukamu ati : Muhabire ahabw'okutamanya Ebyahandiikirwe , nobu gaakuba amaani ga Ruhanga .
40022030	Manya omu kuzooka , abantu tibarishwera kandi tibarishwerwa , kureka baryaba bari nka baamaraika omu iguru .
40022031	Reero aha kikwatiraine n'okuzooka kw'abafiire , imwe timukashomaga eki Ruhanga yaabagambiire ati :
40022032	Ndi Ruhanga wa Aburahamu , Ruhanga wa Isaaka , kandi Ruhanga wa Yakobo ? Biri ti Ruhanga w'abafiire , kureka n'ow'abahuriire .
40022033	Ekyo ebimbuuro by'abantu ku byakihuriire , baatangaarira okwegyesa kwe .
40022034	Abafarisaayo , ku baahuriire oku Yesu ahunamize Abasadukaayo , baayeteerana .
40022035	Omwe aharibo , omwegyesa w'eiteeka , yaamutega naamubuuza ati :
40022036	Mwegyesa , omu iteeka , ekiragiro ekikuru ni kiiha ?
40022037	Nawe yaamugarukamu ati : Kunda Mukama Ruhanga waawe n'omutima gwawe gwona n'amagara gaawe goona n'obwengye bwawe bwona .
40022038	Ekyo nikyo kiragiro ekikuru kandi eky'okubanza .
40022039	Reero ekya kabiri ekirikushushana nakyo n'eki : Kunda mutaahi waawe nk'oku oyekunda .
40022040	Aha biragiro ebyo byombi , ebindi byona eby'omu iteeka n'eby'Abarangi niho bihamiza .
40022041	Abafarisaayo ku baabaire bateeraniire hamwe , Yesu yaababuuza ekibuuzo eki ,
40022042	ati : Kristo nimumuteekateekaho muta ? Aba omwana w'oha ? Baamugarukamu bati : Ni mwene Daudi .
40022043	Nawe yaabagira ati : Mbwenu shi Daudi , obu yaagambisibwa Mutima Orikwera , taramwetsire Mukama we ? Obu yaagira ati :
40022044	Nyakubaho akagambira Mukama wangye , ati : Shutama aha rubaju rwangye rwa buryo , okuhitsya obu ndigira abazigu baawe endibatiro y'ebigyere byawe .
40022045	Mbwenu nu Daudi , naamweta Mukama , kandi shi naabaasa ata kuba omwana we ?
40022046	Haabura owaabaasa kugira eki yaamugarukamu , haza okwiha eryo izooba tihaagira waayehanga kumubuuza obundi .
40023001	Kandi Yesu akagambira ebimbuuro by'abantu hamwe n'abatendekwa be ati :
40023002	Abahangu b'eiteeka n'Abafarisaayo bari omu mwanya gwa Musa ;
40023003	n'ahabw'ekyo mugume mukore kandi mukuratire byona ebi barikubagambira , kwonka mutakora ebi barikukora ; ahabw'okuba ebi bagamba tibyo bakora .
40023004	Bakoma emitwaro erikuremeera , etarikubaasa kwemerwa , bagyekoreza abantu aha mabega , haza bo batarikwenda kugitenzyaho n'orukumu rwabo .
40023005	Ebi bakora byona benda ngu bareebwe abantu . Bahangusya filakiteeri zaabo , n'okuraisya ebijwengye by'emyenda yaabo ;
40023006	kandi aha magyenyi bakunda emyanya y'ekitiinwa , n'okushutama omu bitebe by'abakuru omu mateeraniro ,
40023007	n'okutangirirwa omu butare , n'abantu okubeeta mwegyesa .
40023008	Kwonka imwe timuri b'okwetwa mwegyesa , ahabw'okuba mugira omwegyesa omwe , kandi mwena muri eishe-emwe .
40023009	Mbwenu omu nsi mutarigira ou mwayeta shoimwe , ahabw'okuba mwine Shoimwe omwe ow'omu iguru .
40023010	Kandi mutaryetwa abakama , ahabw'okuba mukama waanyu n'omwe , niwe Kristo .
40023011	Orikukira obukuru omuriimwe aryaba omuheereza waanyu .
40023012	Weena orikwetunguura aryabundikwa ; kandi weena orikwebundika aryatunguurwa .
40023013	Muryakareeba , imwe abahangu b'eiteeka n'Abafarisaayo endyarya ! Ahabw'okuba mukingira abantu , ngu batataaha mu bukama bw'Ow'omu iguru . Manya imwe timubutaahamu , kandi abarikwenda kubutaahamu mubazibira .
40023014	[ Muryakareeba , imwe abahangu b'eiteeka n'Abafarisaayo endyarya ! Ahabw'okuba munyaga amaju g'abafaakazi , kandi murandagatana nimushaba ; nikyo muricwererwa orubanja orurikukiraho . ]
40023015	Muryakareeba , imwe abahangu b'eiteeka n'Abafarisaayo endyarya ! Ahabw'okuba muzengurukana omu mayanja n'omu mahanga , ngu mukaabona ow'okuhindura kutaaha omu diini yaanyu ; haza akigitaahamu , mumuhindura ow'okunagwa okuzimu omu muriro okukira imwe kabiri .
40023016	Muryakareeba , imwe beebembezi mpumi ' mwe , abagira muti : Omuntu ku arikurahira Nyaruju , tikiine ki kirikumwitsa ; kwonka ku arikurahira ezaabu y'omuri Nyaruju , naaba naagyemwa kuhikiiriza eki yaarahira .
40023017	Imwe bashema ' mwe empumi ! Ekikuru ni kiiha , ezaabu nari Nyaruju eyeza egyo zaabu ?
40023018	Mwongyera mugira muti : Omuntu ku arikurahira eitambiro , tikiine ki kirikumwitsa , kwonka ku arikurahira ekitoizirwe ekiri aha itambiro , naaba naagyemwa kuhikiiriza eki yaarahira .
40023019	Imwe mpumi ' mwe ! Ekikuru ni kiiha , ekitoizirwe nari eitambiro erikyeza ?
40023020	N'ahabw'ekyo orahira eitambiro , biri arirahiire na byona ebiririho ;
40023021	kandi n'orahira Nyaruju , biri agirahiire ataireho n'Ogwo ogituuramu .
40023022	N'orahira eiguru , biri aba arahiire ekitebe kya Ruhanga eky'obugabe hamwe n'Ogwo okishutamiho .
40023023	Muryakareeba , imwe abahangu b'eiteeka n'Abafarisaayo endyarya ! Ahabw'okuba mutoija kimwe kya ikumi ky'ebishaka ebireetera emboga kugira omuranzi n'ebizinuza , na buri ruganda rwabyo rwona , haza mwehuzya ebikuru ebiri omu iteeka : obwinganisa n'embabazi n'okwikiriza ; ebyo nibyo mwakukozire mutarekire na biri .
40023024	Imwe beebembezi ' mwe empumi , abakyenena tinshengyeera , mukamirakwo engamira !
40023025	Muryakareeba , imwe abahangu b'eiteeka n'Abafarisaayo endyarya ! Ahabw'okuba mushemeza enyima y'ekikopo n'ey'eshuhaani haza omunda mwijwire okweyendeza n'obunyagi .
40023026	Imwe Bafarisaayo ' mwe empumi , mukaabandize mushemeza ekikopo n'eshuhaani omunda , haza enyima ebone kushemera .
40023027	Muryakareeba , imwe abahangu b'eiteeka n'Abafarisaayo endyarya ! Ahabw'okuba muri nk'ebituuro bisiigirwe einoni , ebireebeka gye eruguru , haza omunda biijwire amagufa g'abafu n'obujunde .
40023028	Naimwe aheeru nikwo mureebeka omu bantu oti muri abahikiriire , haza omunda mwijwire oburyarya n'obubi .
40023029	Muryakareeba , imwe abahangu b'eiteeka n'Abafarisaayo endyarya ! Ahabw'okuba mwombeka ebituuro by'abarangi kandi mwengyengyetsa ebiijutsyo by'abahikiriire ,
40023030	obwo nimugira muti : Kuri twabaire turiho omu biro bya bataataitwe , titwakukwataniise nabo omu kusheesha eshagama y'abarangi .
40023031	Obwo nu muba nimweshinja ku muri batabani b'abaitsire abarangi .
40023032	Nimwirooko nu mumariire eki baashoimwe baatandikire .
40023033	Imwe njoka ' mwe ! Imwe baana b'empiri ' mwe ! Muryakira muta okucwerwa orubanja rw'okunagwa okuzimu omu muriro ?
40023034	Reeba , ndyabatumaho abarangi n'abanyabwengye n'abahangu b'eiteeka ; bamwe omuri bo muryabaita , abandi mubabambe , kandi abandi mubaasire omu mateeraniro gaanyu ; muryabahiiganisa , barugye omu rurembo , bahungire omu rundi ;
40023035	eshagama yoona ey'abahikiriire ei mwaseesire ahansi ebone imwe kubatukurira ; okwiha aha shagama ya Abeeli ohikiriire , okuhitsya aha ya Zekariya mwene Barakiya , ou mwaitiire ahagati y'omwanya ogurikwera n'eitambiro .
40023036	Buzimazima nimbagambira nti : Ebyo byona biryagwera ab'oruzaaro oru .
40023037	Yerusalemu , Yerusalemu , iwe oita abarangi , okateera amabaare abakutumirweho ! Ni kangahi obu naayenzire kuteerana hamwe abaana baawe nk'oku enkoko erundaana obwana bwayo , ekabubumbatira omu mapapa , kwonka okanga !
40023038	Reeba , enju yaanyu yaaza kutsigara eri omushaka .
40023039	Mbwenu nimbagambira nti : Timurindeeba bundi , okuhitsya obu murigira muti : Orikwija omu iziina rya Nyakubaho ahimbisibwe !
40024001	Yesu akaruga omuri Nyaruju ; ku yaabaire naagyenda , abatendekwa be baamworeka oku Nyaruju yaayombekirwe .
40024002	Kwonka we yaabagarukamu ati : Ebi byona nimubireeba ? Buzimazima nimbagambira nti : Tiharitsigara ibaare na rimwe eritungamiire erindi eritarisheenyagurwa .
40024003	Yesu ku yaabaire ashutami aha Rushozi rw'Emioliva , abatendekwa be baija , baamubuuza omu mubonano bati : Tugambire ahu ebyo biribeeraho , n'akamanyiso k'okwija kwawe , kandi n'ak'okuhwaho kw'ensi .
40024004	Yesu nawe abagarukamu ati : Mwerinde , hatarigira n'omwe owaabahabisa .
40024005	Manya baryaija baingi nibaanyeyeterera nibagira bati : Niinye Kristo ; haza bahabise baingi .
40024006	Kandi muryahurira engamba n'emibuuro yaazo ; haza mutaryekanga , ahabw'okuba ebyo n'eby'okubaho ; kwonka emperu yo eryaba etakahikire .
40024007	Manya eihanga riryateera erindi ihanga , n'obugabe buteere obundi , kandi habeho enjara n'emitsitsa omu myanya mingi ;
40024008	kwonka ebyo byona biryaba biri entandikiro y'eby'obusaasi .
40024009	Obwo baryabahayo okubonabonesibwa , babaite ; muryayangwa amahanga goona ahabw'eiziina ryangye .
40024010	Reero baingi baryagwa , bareebyane kandi bangane .
40024011	Haryaimuka abarangi baingi b'ebishuba bahabise baingi .
40024012	Mpaho ahabw'obugomi kukanya , okukunda bw'abaingi kuryahora .
40024013	Kwonka origumisiriza akahika aha muheru , niwe arijunwa .
40024014	Kandi Amakuru Marungi g'obukama bwa Ruhanga garyarangirirwa omu nsi yoona , kuhamiza amahanga goona ; haza obwo emperu ehikye .
40024015	Mpaho ku murireeba ekirikuzira ekirikuhwerekyereza , ekyagambirwe Daniyeli omurangi , kyemereire omu mwanya ogurikwera-orikushoma ayetegyereze -
40024016	obwo abariba bari omuri Buyudaaya bahungire aha nshozi ;
40024017	oriba ori aha mutwe gw'enju ataritemburuka kugira eki yaiha omu nju ;
40024018	n'oriba ori omu musiri atarigaruka omuka kwenda omunagiro gwe .
40024019	Ebishi bambe , abariba baine enda n'abarikwontsya omu biro ebyo baryagwerwa akagwe !
40024020	Mushabe , okuhunga kwanyu kutaribaho mu biro by'embeho nari ahari Sabato .
40024021	Manya haryabaho eby'obusaasi bwingi ebitakabahoga , ensi yaaba kuhangwa n'okuhitsya hati , kandi ebitaribaho bundi .
40024022	Ebyo biro kuri Ruhanga atarabicwireho , tihaakurokokireho muntu n'omwe ; kwonka ahabw'entoore ze , ebyo biro biryacuubwaho .
40024023	Haza omuntu ku aribagira ati : Reeba , Kristo ari aha , nari , ari hariya , mutariikiriza ;
40024024	ahabw'okuba haryaimuka Ba-Kristo b'ebishuba n'abarangi b'ebishuba , bakore obumanyiso bukuru n'eby'okutangaaza kuhabisa nangwa n'abatoorainwe , kyaba nikibaasika .
40024025	Reeba , naabagambira bitakabaireho .
40024026	N'ahabw'ekyo ku baribagira bati : Reeba , nguriya omu ihamba , mutarizayo ; kandi ku barigira bati : Reeba , ngugwo omu nju , mutariikiriza .
40024027	Manya nk'oku omurabyo gurabiza burugwa-izooba gukahika burengyerwa-izooba , n'okwija kw'Omwana w'omuntu nikwo kuriba .
40024028	Ahu omutumbi guri , niho amahungu gateeranira .
40024029	Eby'obusaasi eby'omu biro ebyo ku birihwa biti , eizooba riryatimba omwirima , n'okwezi kuryazima , n'enyonyoozi ziryahanantuka omu iguru zigwe , n'eby'amaani eby'omu iguru bitengyeetsibwe .
40024030	Reero obwo akamanyiso k'Omwana w'omuntu karyareebeka omu iguru , enganda zoona ez'omu nsi zicure , zireebe Omwana w'omuntu naizira omu bicu by'eiguru , aine obushoboorozi n'ekitiinisa kingi .
40024031	Haza aryatuma baamaraika be , baije nibateera enzamba y'eiraka rihango , bataaruure abatoorainwe be nibabaiha omu mbaju ina ezi emiyaga ereetwamu , okwiha aha muheru gw'eiguru okuta aha gundi .
40024032	Mureebere aha mutiini ; eitaagi ryagwo ku ryoroba , ryatooka amababi , mumanya ku ekyanda kiri haihi .
40024033	Naimwe nu nikwo kiri ; ku murireeba ebyo byona , mumanye ku ari haihi , ku yaahikire aha marembo .
40024034	Buzimazima nimbagambira nti : Ab'obusingye obu tibarihwaho , ebyo byona bitakabaireho .
40024035	Eiguru n'ensi biryahwaho , kwonka ebigambo byangye tibirihwaho .
40024036	Manya eby'ekyo kiro n'obwo bunaku tihariho orikubimanya , nobu baakuba baamaraika b'omu iguru , nangwa nobu yaakuba Mwana , kureka Ishe wenka .
40024037	Nk'oku kyabaire omu biro bya Noa , n'okwija kw'Omwana w'omuntu nikwo kuriba .
40024038	Manya abantu b'omu biro ebyabandiize omwegyemure bakaba nibarya , nibanywa , nibashwera kandi nibashwerwa , okuhitsya aha kiro eki Noa yaataahiireho omu bwato
40024039	Haza bo tibarakimanyire okuhitsya obu omwegyemure gwaizire , gukabakukumba ; n'okwija kw'Omwana w'omuntu nikwo kuriba .
40024040	Obwo abashaija babiri ku bariba bari omu musiri , omwe aryatwarwa , ondi atsigweho .
40024041	Abakazi babiri baryaba nibasa kumwe aha rubengo , omwe aryatwarwa , ondi atsigweho .
40024042	N'ahabw'ekyo mugume nimureeba , ahabw'okuba timurikumanya kiro ki Mukama waanyu ariiziraho .
40024043	Mwetegyereze eki , Nyineeka ku yaakuba naamanya amagingo ga nyekiro agu omushuma araiziremu , akaaguma naareeba kuzibira enju ye kufumurwa ,
40024044	N'ahabw'ekyo naimwe mugume mweteekateekire , ahabw'okuba timurikumanya bunaku obu Omwana w'omuntu ariiziramu .
40024045	Mbwenu ni mutsigire ki omwesigwa kandi ow'obwengye , ou mukama we yaatsigiire ab'omu ka ye kubaha ebyokurya omu bunaku buhikire ?
40024046	Ogwo mutsigire ou mukama we ariija akashanga naakora atyo n'omuhiirwa .
40024047	Buzimazima nimbagambira nti : Aryamuha obushoboorozi aha bi atungire byona .
40024048	Kwonka ogwo mutsigire ku yaakuba mubi , yaagira ati : Mukama wangye yaasiibayo ;
40024049	atyo akatandika kuteera bagyenzi be , reero akarya kandi akanywa n'abasinzi ;
40024050	mukama w'ogwo mutsigire aryaija aha kiro ki onu atamwetegyeireho , n'aha shaaha ei atarikumanya ,
40024051	haza aryamufubira munonga , amute hamwe n'endyarya , ei abantu bariririra bakanena enshaya .
40025001	Omu bunaku obwo , obukama bw'Ow'omu iguru buryashushanisibwa n'abaishiki ikumi , abaagyenzire n'amatabaaza gaabo kuza kubugana kishwera .
40025002	Bataano ahari bo bakaba bari abashema , kandi abataano bari abanyabwengye .
40025003	Ahabw'okuba abashema ku baatwaire amatabaaza gaabo , tibaagyenda na gandi majuta ;
40025004	kwonka abanyabwengye bo baatwara amatabaaza gaabo hamwe n'ecupa zirimu amajuta .
40025005	Kishwera ku yaatwireho kwija , boona baahungira , baagwejegyera .
40025006	Mbwenu omu itumbi haabaho okwamuza bati : Reeba , kishwera yaija ! Nimushohore tuze kumubugana .
40025007	Batyo abaishiki boona baimuka , baashemeza amatabaaza gaabo .
40025008	Reero abashema baagira abanyabwengye bati : Mutuhe aha majuta gaanyu , ahabw'okuba amatabaaza gaitu gaaza kuraara .
40025009	Abanyabwengye baabagarukamu bati : Nooshusha oti tigarikwija kutumarira , itwe naimwe ; haakiri muze omu batunzi , mugeegurire .
40025010	Banu ku baabaire nibakiza kugagura , kishwera yaija , bari abaabaire beeteekateekire , baataaha nawe omu nju aha bugyenyi , orwigi rwakingwa .
40025011	Bwanyima abaishiki abo abandi baija , baagira bati : Mukama waitu , mukama waitu , twigurireho !
40025012	We yaabagarukamu ati : Buzimazima nimbagambira , tindikubamanya .
40025013	N'ahabw'ekyo nu , mugume nimureeba , ahabw'okuba timurikumanya kiro , nobu yaakuba eshaaha .
40025014	Kandi obukama bw'Ow'omu iguru buri nk'omuntu owaabaire naayenda kuza eihanga , akeeta abaheereza be , akabatsigira ebintu bye .
40025015	Omwe akamuha shilingi obukumi bushatu , ondi akakumi n'enkumi ibiri , n'ondiijo enkumi mukaaga , nka buri omwe oku yaabaire naabaasa ; bwanyima atyo akagyenda .
40025016	Owaatungire shilingi obukumi bushatu tahwama , agyenda azishuubuza , ashaazyamu ezindi obukumi bushatu .
40025017	N'owaatungire akakumi n'enkumi ibiri nawe atyo ashaazyamu ezindi kakumi n'enkumi ibiri .
40025018	Kwonka owaatungire shilingi enkumi mukaaga agyenda , atimba ekiina , asherekamu ezo mpiiha za mukama we .
40025019	Mbwenu ku haahingwireho omwanya muraingwa , mukama w'abo baaheereza yaagaruka , yaabara nabo ebi yaabatsigiire .
40025020	Owaatungire shilingi obukumi bushatu , yaija omu maisho ge areetsire ezindi obukumi bushatu , yaamugira ati : Mukama wangye , okampa shilingi obukumi bushatu ; mbwenu nzishaagizemu ezindi obukumi bushatu .
40025021	Mukama we yaamugarukamu ati : Yebare , muheereza murungi orikwesigwa ! Obaire omwesigwa omu bikye , naanye ndyakuha obushoboorozi , otegyekye ebingi ; shemererwa hamwe na mukama waawe .
40025022	N'owaatungire akakumi n'enkumi ibiri yaija omu maisho ge , yaamugira ati : Mukama wangye , okampa shilingi kakumi n'enkumi ibiri , mbwenu nzishaagizemu ezindi kakumi n'enkumi ibiri .
40025023	Mukama we yaamugira ati : Yebare , muheereza murungi orikwesigwa ! Obaire omwesigwa omuri bikye , naanye ndyakuha obushoboorozi , otegyekye ebingi ; shemererwa hamwe na mukama waawe .
40025024	Reero owaatungire shilingi enkumi mukaaga yaija omu maisho ge , yaamugira ati : Mukama wangye , nkakumanya ku ori omuntu ogumire , ogyesha ebi otabibire , kandi ohunika ebi otaheheerize ;
40025025	n'ahabw'ekyo nkatiina , naagyenda naashereka shilingi zaawe enkumi mukaaga omu itaka . Mbwenu shilingi zaawe nzizi , ozitware .
40025026	Mukama we nawe amugarukamu ati : Iwe muheereza mubi ' we , kandi omweremwa ! Okamanya ku ngyesha ebi ntarabibire , nkahunika ebi ntaheheerize ?
40025027	Okaabaire obiikize empiiha zangye abashuubuzi b'empiiha , haza nkiija ntunga ezangye hamwe n'amagoba gaazo .
40025028	N'ahabw'ekyo mumwakye ezo mpiiha , muzihe oine obukumi mukaaga .
40025029	Manya weena oine aryaheebwa , kandi atungye bishaagaane ; kwonka otaine , n'aku aine aryakaakwa .
40025030	Haza ogu muheereza otaine mugasho , mumunagye aheeru omu mwirima , ah'abantu bariririra bakanena enshaya .
40025031	Omwana w'omuntu ku ariizira omu kitiinisa kye aine baamaraika be boona , aryashutama aha kitebe kye eky'obugabe eky'ekitiinwa .
40025032	Reero ab'amahanga goona baryateeranirwa omu maisho ge , abashoroore nk'oku omuriisa ashoroora entaama omu mbuzi .
40025033	Haza entaama azite aha rubaju rwe rwa buryo , kwonka embuzi azite aha rwa bumosho .
40025034	Bwanyima omugabe aryagira abari aha rubaju rwe rwa buryo , ati : Imwe , abu Tata yaahaire omugisha , nimwije murye obukama obwabateekateekyeirwe okwiha ensi yaaba kuhangwa ;
40025035	ahabw'okuba nkaba nyine enjara , mwampa ekyokurya ; nkaba nyine eiriho , mwampa ekyokunywa ; nkaba ndi omugyenyi , mwankunira ;
40025036	nkaba njwaire busha , mwanjweka ; nkaba ndwaire , mwantaayaayira ; nkaba ndi omu kihome , mwanshuura .
40025037	Mpaho abahikiriire baryamugarukamu bati : Mukama waitu , tukakureeba ryari oine enjara , haza tukakuriisa ; nainga oine eiriho , haza tukakuha ekyokunywa ?
40025038	Tukakureeba ryari ori omugyenyi , tukakukunira ; nari ojwaire , busha , tukakujweka ?
40025039	Kandi tukakureeba ryari orwaire , nari ori omu kihome , haza tukakushuura ?
40025040	Omugabe nawe aryabagarukamu ati : Buzimazima nimbagambira nti : Nk'oku mwabikoreire omwe aha banyaruganda abarikuhereerukayo , biri niinye mwabikoreire .
40025041	Bwanyima aryagambira abari aha rubaju rwe rwa bumosho , ati : Mundugyeho , imwe abakyeenirwe , muze omu muriro ogutahwaho , ogwateekateekyeirwe Sitaane na baamaraika be ;
40025042	ahabw'okuba nkaba nyine enjara , timwampa kyokurya ; nkaba nyine eiriho , timwampa kyokunywa ;
40025043	nkaba ndi omugyenyi , timwankunira ; nkaba njwaire busha , timwanjweka ; nkaba ndwaire kandi ndi omu kihome , timwanshuura .
40025044	Nabo baryamugarukamu bati : Mukama waitu , tukakureeba ryari oine enjara , nari oine eiriho , nari ori omugyenyi , nari ojwaire busha , nari orwaire , nainga ori omu kihome , haza tutagire eki twakukorera ?
40025045	Reero nawe aryabagarukamu ati : Buzimazima nimbagambira nti : Nk'oku mutarabikoreire omwe ahari abo abarikuhereerukayo biri timurabinkoreire .
40025046	Mpaho abo baryaza omu kubonabonesibwa okutarihwaho , kwonka abahikiriire bo baze omu magara agatahwaho .
40026001	Yesu , ku yaaherize kugamba ebyo byona , yaagira abatendekwa be ati :
40026002	Nimumanya ngu ku haraahingureho ebiro bibiri , nihaija kubaho ekiro ky'Obugyenyi bw'Okuhingurwaho , kandi Omwana w'omuntu naija kuheebwayo kubambwa aha musharaba .
40026003	Omuri obwo bunaku abahongyerezi abakuru hamwe n'abakuru omu ihanga baateeranira omu ka y'omuhongyerezi omukuru , owaabaire naayetwa Kayaafa ;
40026004	boona hamwe baacuma enaama y'okukwata Yesu n'obwengye kumwita .
40026005	Kwonka baagira bati : Ekyo kitabaho omu biro by'obugyenyi , abantu batakaajagarara .
40026006	Mbwenu Yesu ku yaabaire ari Beetaniya , omwa Simooni omubembe ,
40026007	ari aha meeza , omukazi yaamwijaho aine akacupa k'eibaare ry'omwengyengye , akarimu amajuta g'omugaju ag'obuguzi bwingi ; yaagamushuka aha mutwe .
40026008	Abatendekwa , ku baakireebire , baaguubwa kubi nibagira bati : Mbwenu aga gaafa ki ?
40026009	Nangwa aga majuta g'omugaju gakaabaire gatunzirwemu eky'obuguzi bwingi , haza kigabirwa abooro .
40026010	Kwonka Yesu ahabw'okukimanya , abagira ati : Ogu mukazi nimumugangiza ki ? Eki yankorera ka ni kirungi !
40026011	Imwe obutoosha abooro mutuura nabo , kwonka nyowe timuriguma naanye obutoosha .
40026012	Manya obu yaaba naashuka amajuta g'omugaju aga aha mubiri gwangye , yaaba naakora eky'okunziikisa .
40026013	Buzimazima nimbagambira nti : Ahu Amakuru Marungi aga garirangirirwa omu nsi yoona , eki ogu mukazi yaakora kiryagambwaho okumwijuka .
40026014	Bwanyima omwe ahari ikumi na babiri , orikwetwa Yuda owa Kariota , akaza omu bahongyerezi abakuru ,
40026015	yaabagira ati : Mbwenu nimwija kumpa ki , ku ndaamubahe ? Batyo baamuha ebicweka by'efeeza makumi ashatu .
40026016	Okwiha obwo yaasherura oburyo oku araamureebye .
40026017	Aha kiro ky'okubanza eky'Obugyenyi bw'Emigaati Etatumbisiibwe , abatendekwa bakaija ahari Yesu , baamubuuza bati : Nooyenda tukuteekateekyere hi , ahu oraariire Obugyenyi bw'Okuhingurwaho ?
40026018	Yaabagira ati : Nimwirooko muze omu rurembo , owa nanka , mumugire muti : Omwegyesa yaagira ati : Obunaku bwangye buri haihi ; niinyija kukorera Obugyenyi bw'Okuhingurwaho omwawe hamwe n'abatendekwa bangye .
40026019	Batyo abatendekwa baatwaza nk'oku Yesu yaabaragiira ; baatebeekanisizayo eby'obwo Bugyenyi bw'Okuhingurwaho .
40026020	Omwabazyo ku gwakiikire , Yesu yaaza aha meeza hamwe n'abatendekwa be ikumi na babiri .
40026021	Mbwenu ku baabaire nibarya , yaagira ati : Buzimazima nimbagambira nti : Omwe omuriimwe naija kundeebya .
40026022	Ekyo kyabasaasa munonga , baatandika kumubuuza omwe omwe bati : Niinye , Mukama wangye ?
40026023	Yaabagarukamu ati : Owaaba naakoza naanye omu shohaani niwe arandeebye .
40026024	Omwana w'omuntu naija kuba nk'oku kyamuhandiikirweho ; kwonka ogwo muntu orikumureebya , aryakareeba ! Nangwa ogwo muntu kuri atarazairwe .
40026025	Yuda owaamureebize nikwo kumubuuza ati : Mwegyesa , niinye ? Yaamugarukamu ati : Kiri nk'oku waagamba .
40026026	Mbwenu ku baabaire nibarya , Yesu yaakwata omugaati , yaasiima , yaagucwamu , yaaguha abatendekwa be naagira ati : Nimutoore , murye ; ogu n'omubiri gwangye .
40026027	Bwanyima yaakwata ekikopo ; ku yaaherize kusiima , yaakibaha naagira ati : Mwena mukinyweho ;
40026028	ahabw'okuba egi n'eshagama yangye ey'endagaano ensya , eraasheeshwe ahabwa baingi , ngu basaasirwe ebibi .
40026029	Nimbagambira nti : Tindinywa bundi ha kirugire omu mizaabibu , okuhitsya obu ndikinywa busya hamwe naimwe omu bukama bwa Tata .
40026030	Ku baaherize kweshongora ekyeshongoro , baashohora , baaza omu Rushozi rw'Emioliva .
40026031	Mpaho Yesu yaabagira ati : Mwena eki kiro nimwija kumpemukaho ; ahabw'okuba kikahandiikwa ngu : Ndyateera omuriisa , entaama z'obusyo zitaataane .
40026032	Kwonka ku ndaaheze kuzooka omu bafiire , niinyija kubeebembera ninza Galilaaya .
40026033	Petero yaahiga naamugira ati : Boona nobu baraakuhemukyeho , nyowe tindikwija kukuhemukaho n'akakye !
40026034	Yesu yaamugira ati : Buzimazima ninkugambira nti : Eki kiro rushaaki ku eraabe etakagambire , nooba waanyogire kashatu .
40026035	Petero yaamugarukamu ati : Nobu naakuba ndi ow'okufa naiwe , nikikabure tindikwija kukwoga . N'abandi batendekwa boona baahiga batyo .
40026036	Bwanyima Yesu yaagyenda nabo omu musiri ogurikwetwa Getesemaane ; yaagira abatendekwa be ati : Mube muri aha , nze kuriya kushaba .
40026037	Atyo atwara Petero na batabani ba Zebedaayo bombi , atandika kugira enaku n'obujune .
40026038	Bwanyima abagira ati : Omutima gwangye gwine enaku z'okuunyita ! Mugume aha nimureeba hamwe naanye .
40026039	Atyo airirayo omu maisho kakye , ajuumara ahansi , ashaba ati : Taata , ku kiraabe nikibaasika , orekye ekikopo eki kimpingure ! Kwonka kitaba nkaanye oku ndikwenda , kureka nkaiwe oku orikwenda .
40026040	Ku aija aha batendekwa be abo , ashanga bagwejegyeire ; agira Petero ati : Ebyo timwabaasa kureeba naanye eshaaha emwe ?
40026041	Mureebe kandi mushabe , mutakaagwa omu kwohibwa ; manya omutima nigwenda , kwonka omubiri n'omweremwa .
40026042	Atyo agarukayo obwa kabiri , ashaba ati : Taata , ekikopo eki ku kiraabe kitarikubaasa kuhingura ntakinywaire , eki orikwenda kibe nikyo kyakorwa .
40026043	Kandi agaruka aija , ashanga bagwejegyeire , ahabw'okuba amaisho gaabo gakaba garembire .
40026044	Mpaho abatsigaho obwa kabiri , agyenda , ashaba obwa kashatu naagamba ebigambo nka biri .
40026045	Bwanyima agaruka ahari abo batendekwa be , abagira ati : Mbwenu mugumizemu mugwejegyere , muhuumure . Reeba , obunaku bwahika Omwana w'omuntu kuheebwayo omu mikono y'abasiisi .
40026046	Nimwimukye , tugyende ! Reeba , orikundeebya ari haihi .
40026047	Ku yaabaire naakigamba , haija Yuda , omwe ahari ikumi na babiri hamwe n'ekimbuuro ky'abantu bakwaitse zaarurara n'ebikoni , boohereziibwe abahongyerezi abakuru n'abakuru omu ihanga .
40026048	Egyo ndeebya ekaba yaabahaire akamanyiso , neegira eti : Ou ndaanywegyere , niwe ogwo ; mumukwate .
40026049	Ahonaaho ogwo mureebya ahika Yesu , amugira ati : Kagire obusingye , Mwegyesa ! Atyo amunywegyera .
40026050	Kwonka Yesu amugira ati : Mugyenzi wangye , kora eki oiziriire ! Reero abo bahika Yesu , bamutaho engaro , bamukwata .
40026051	Mpaho omwe ahari abo abaabaire bari hamwe na Yesu , asyorayo rurara ye , agitemesa omuheereza w'omuhongyerezi omukuru , amucwaho okutu .
40026052	Bwanyima Yesu amugira ati : Garura rurara yaawe omu kyobate kyayo ; ahabw'okuba abakwata rurara baryaitwa rurara .
40026053	Nooteekateeka , ngu tindikubaasa kushaba Tata , akaanyoherereza ahonaaho emigogo y'engabo za baamaraika ikumi n'ebiri n'okukiraho ?
40026054	Mbwenu ebyahandiikirwe ebirikugira ngu n'eky'okuba kityo , bikaahikiiriziibwe bita ?
40026055	Omuri ako kaanya Yesu agira egyo migogo y'abantu ati : Beitu obu murikuunyizira na zaarurara n'ebikoni kunkwata , ndi omwambuzi ? Buri izooba ka naabaire nshutama omuri Nyaruju niinyegyesa , haza mutankwate .
40026056	Manya eki kyona kyabaho , ngu ebyahandiikirwe abarangi bibone kuhikiirizibwa . Ago magingo abatendekwa be boona bamutsigaho , bahunga .
40026057	Bwanyima abaakwatsire Yesu baamutwarira Kayaafa omuhongyerezi omukuru , ahu abahandiiki n'abakuru omu ihanga baabaire bateeraniire .
40026058	Obwo Petero akaba amukuratiire amuri hareho , okuhitsya obu baahikire omu kibuga ky'omuhongyerezi omukuru ; atyo nawe akakitaahamu , akashutama n'abambari kureeba ahi biraaherere .
40026059	Obwo abahongyerezi abakuru hamwe n'eishengyero ryona bakaba nibasherura obwamushinja bw'ebishuba bw'okwomesereza Yesu , ngu babone kumwitisa ;
40026060	kwonka tibaabubona , nobu haraabe haizire baamushinja baingi b'ebishuba . Bwanyima haija baamushinja b'ebishuba babiri , baagira bati :
40026061	Ogu muntu akagira ati : Nimbaasa kusheenya Nyaruju ya Ruhanga , haza ngarukye ngyombekye omu biro bishatu .
40026062	Omuhongyerezi omukuru nikwo kwemerera , akamubuuza ati : Toine ki orikugarukamu ? Mbwenu aba bantu nibakushinja ki ?
40026063	Kwonka Yesu aguma ahunami . Omuhongyerezi omukuru nikwo kumugira ati : Ninkurahiza Ruhanga ohuriire , tugambire ku oraabe niiwe ori Kristo Omwana wa Ruhanga .
40026064	Yesu amugarukamu ati : Waakigamba ; kandi buzima nimbagambira nti : Okwiha hati muryareeba Omwana w'omuntu ashutami aha rubaju rwa buryo orw'Ow'obushoboorozi , naizira omu bicu by'omu iguru .
40026065	Omuhongyerezi omukuru nikwo kutaagura ebijwaro bye , akagira ati : Yaarogota ! Mbwenu nitukyendera ki baamushinja abandi ? Manya mwayehuririra oku yaarogota !
40026066	Mbwenu nimuteekateeka muta ? Baamugarukamu bati : Ashemereire kufa !
40026067	Batyo bamucwera amacwante ahamaisho , bamuteera entomi , n'abandi empi ,
40026068	nibamugira bati : Iwe Kristo , turagurire ! N'oha owaakuteera ?
40026069	Obwo Petero akaba ashutami aheeru omu kibuga . Omuzaana aija , amugira ati : Naiwe waaba ori hamwe na Yesu owa Galilaaya .
40026070	Kwonka we ayehakanira omu maisho ga boona , ati : Tindikumanya ki orikugamba .
40026071	Ku yaarugireyo , yaahika aha irembo , ondiijo muzaana amureeba , agambira abeemereire aho ati : Ogu mushaija yaaba ari hamwe na Yesu owa Nazareeti .
40026072	Onu agaruka ayehakana , ataireho n'okurahira ati : Ogwo muntu tindikumumanya .
40026073	Ku haahingwireho akaanya kakye , abeemereire aho baahika Petero , baamugira ati : Buzimazima naiwe ori ow'omuri bari , ahabw'okuba emigambire yaawe neekworeka butunu .
40026074	Mpaho atandika kwekyeena n'okurahira , ati : Ogwo muntu tindikumanya . Ahonaaho enkoko egamba .
40026075	Petero nikwo kwijuka eki Yesu yaagamba naagira ati : Enkoko ku eraabe atakagambire , nooba waanyogire kashatu . Atyo ashohora , arira munonga .
40027001	Mbwenu ku bwaseesire , abahongyerezi abakuru boona hamwe n'abakuru omu ihanga baahanuura oku baraite Yesu .
40027002	Baamuboha , baamutwara , baamuhayo ahari Pilaato omutegyeki omukuru .
40027003	Mpaho Yuda owaamureebize , ku yaareebire Yesu yaacwerwa orubanja kumusinga , yaayefuuza , yaagarurira abahongyerezi abakuru n'abakuru omu ihanga ebyo bicweka by'efeeza makumi ashatu ,
40027004	naagira ati : Ncumwire okureebya omuntu ori mwere kwitwa . Baamugira bati : Itwe shi , ekyo kitukwatiire ki ? Orwemarire !
40027005	Nawe atyo atambika ebyo bicweka by'efeeza omuri Nyaruju , ashohora , agyenda , ayehanika .
40027006	Kwonka abahongyerezi abakuru baihaho ebyo bicweka by'efeeza , bagira bati : Tikihikire kubita omu ibiikiro , ahabw'okuba n'empiiha z'eshagama .
40027007	Batyo bahanuura , baziguramu ekibanja ky'omunogoozi w'enyungu , kuguma nibaziikamu abanyamahanga .
40027008	N'ahabw'ekyo ekyo kibanja kikaguma nikyetwa Ekibanja ky'Eshagama n'okuhitsya hati .
40027009	Kityo kyahikiirizibwa ekyagambirwe Yeremiya omurangi naagira ati : Bakatwara ebicweka by'efeeza makumi ashatu , nibwo buguzi bw'ogwo ou bamwe aha Baisiraeli baaramwire ;
40027010	baabihayo ahabw'ekibanja ky'omunogoozi w'enyungu , nk'oku Mukama yandagiire .
40027011	Reero Yesu yaayemerera omu maisho g'omutegyeki omukuru ; ogwo mutegyeki yaamubuuza ati : Weeza , ori omugabe w'Abayudaaya ? Yesu amugarukamu ati : Waakigamba .
40027012	Kwonka ku yaatabaariziibwe abahongyerezi abakuru n'abakuru omu ihanga , tiyaagira ki yaagarukamu .
40027013	Pilaato nikwo kumubuuza ati : Torikuhurira ebi barikukushinja ku biri bingi ?
40027014	Kwonka tiyaagira ki yaamugarukamu na kimwe omu bi baamutabaariize ; ekyo kyatangaaza munonga ogwo mutegyeki .
40027015	Mbwenu ahari ibara bugyenyi nk'obwo , ogwo mutegyeki akaba amanyiriire kurekurira abantu embohe emwe ei barikwenda .
40027016	Obwo bakaba baine embohe rurangaanwa erikwetwa Baraba .
40027017	Ku baabaire bateeraine , Pilaato yaababuuza ati : Mbwenu n'oha ou murikwenda mbarekurire ? Baraba , nari Yesu orikwetwa Kristo ?
40027018	Ahabw'okuba akaba naamanya ku baamuhaireyo ahabwa eihari .
40027019	Ekindi , ku yaabaire ashutami aha kitebe ky'okucweraho emanja , omukazi we yaamutumaho ati : Otagira eki waakora ogwo muntu ohikiriire ; ahabw'okuba ebi mmurootsireho nyekiro binsaasize munonga .
40027020	Kwonka abahongyerezi abakuru n'abakuru omu ihanga baayosya abantu kushaba Baraba n'okwita Yesu .
40027021	Reero omutegyeki omukuru omu kubagarukamu yaabagira ati : Ahari abo bombi , nimwenda mbarekurire oha ? Bamugira bati : Baraba .
40027022	Pilaato nawe yaababuuza ati : Mbwenu shi , ngire nta Yesu orikwetwa Kristo ? Boona bati : Abambwe aha musharaba !
40027023	Nawe ati : Ahanki ? Akozire kibi ki ? Kwonka bo baakizaho kuyomba bati : Abambwe aha musharaba !
40027024	Pilaato ku yaareebire ataine ku araagire , kandi ku harikwija kubaho akajagararo , yaihayo amaizi , yaanaabira engaro omu maisho g'abantu naagamba ati : Nyowe ndi mwere aha shagama y'ogu muntu ohikiriire ; murwemarire !
40027025	Abantu boona baagarukamu bati : Eshagama ye ebe niitwe yaatukurira n'abaana baitu .
40027026	Atyo abarekurira Baraba ; kandi ku aheza kuteeza Yesu ebyasha , amuhayo kubambwa aha musharaba .
40027027	Bwanyima abaserukare b'ogwo mutegyeki omukuru baatwara Yesu omu ishengyero , baateeranirayo eihe ryona ery'abaserukare ,
40027028	baamujuura ebijwaro bye , baamujweka omunagiro gurikutukura .
40027029	Reero baazinga ekirunga ky'amahwa , baakimuta aha mutwe , baamukwatsa orubingo omu mukono gwe gwa buryo , baamutsimbira amaju nibamushungisa bati : Singa , Mugabe w'Abayudaaya !
40027030	Batyo baamucwera amacwante , baakwata orwo rubingo , baarumuteeza aha mutwe .
40027031	Ku baaherize kumushungisa , baamujuura ogwo munagiro , baamujweka ebye , baamutwara kumubamba aha musharaba .
40027032	Ku baabaire nibashohora , baabugana omushaija owa Kureene orikwetwa Simooni ; baamugyema kwekorera omusharaba gwa Yesu .
40027033	Ku baahikire omu mwanya ogurikwetwa Gologota , amakuru ngu omwanya gw'Empanga y'Omutwe ,
40027034	baamuha viino etimbwirwemu endurwe ngu aginywe ; kwonka ku yaagirorizeho ; yaayanga kuginywa .
40027035	Kandi ku baaherize kumubamba aha musharaba , baabagana ebijwaro bye nibabiteerera enteenyu .
40027036	Bwanyima baashutama , baaguma aho bamuhangire amaisho .
40027037	Reero ahaiguru y'omutwe gwe , baataho ekihandiiko ky'orubanja rwe ekirikushomwa kiti : OGU NI YESU , OMUGABE W'ABAYUDAAYA .
40027038	Akabambwa hamwe n'abambuzi babiri , omwe aha rubaju rwe rwa buryo , n'ondiijo aha rwa bumosho .
40027039	Reero abarikuhingura baajuma Yesu nibamuha mutinzi ,
40027040	nibagira bati : Iwe osheenya Nyaruju , okagaruka okagyombeka omu biro bishatu , mbwenu yejune ! Ku oraabe ori Omwana wa Ruhanga otemburukye , orugye aha musharaba !
40027041	Abahongyerezi abakuru hamwe n'abahangu b'eiteeka n'abakuru omu ihanga nabo baamushungisa batyo nibagira bati :
40027042	Ku yaajunire abandi , mbwenu k'ataabaasa kwejuna ! Ogwo mugabe wa Isiraeli , hati naatemburukye aha musharaba , haza tumwikirize !
40027043	Tiwe ayesiga Ruhanga ; mbwenu hati amurokore , ku araabe naamukunda ! Manya agizire ati : Ndi Omwana wa Ruhanga !
40027044	N'abambuzi abaabambirwe nawe nabo baamujuma batyo .
40027045	Okwiha aha shaaha ya mukaaga ensi yoona ekashwekwa omwirima okuhitsya aha shaaha ya mwenda .
40027046	Kandi nk'aha shaaha ya mwenda , Yesu yaahooga n'eiraka rihango , ati : Eli , Eli , lama sabakitaani ? amakuru ngu : Ruhanga wangye , Ruhanga wangye , ahabw'enki wantsigaho ?
40027047	Bamwe aha baabaire beemereire aho , ku baakihuriire , baagira bati : Manya naayeta Eliya !
40027048	Omwe aharibo ahonaaho yairuka , yaakwata ekyangu , yaakijabika omu viino y'encenku yaakishokamu orubingo , yaakimuha kukinyuunyuuta .
40027049	Kwonka abandi baagira bati : Reka , tureebe Eliya ku araabe naija kumujuna !
40027050	Atyo Yesu agaruka agamba n'eiraka rihango , ahayo amagara ge .
40027051	Ago magingo omukingo gwa Nyaruju gutemukamu emitanda ebiri , okwiha eruguru okuhika ahansi ; ensi etengyeeta , enkiri zaatika ,
40027052	ebituuro biiguka , n'emitumbi mingi y'abarikwera abaabaire bagwejegyeire ehimbuuka .
40027053	Bwanyima Yesu ku yaaherize kuzooka omu bafiire , abarikwera abo baaruga omu bituuro , baataaha omu rurembo orurikwera , baabonekyera baingi .
40027054	Omukuru w'abaserukare igana hamwe n'abu yaabaire aine nibarinda Yesu , ku baareebire omutsitsa n'ebyabaho , baatiina munonga , baagira bati : Buzimazima ogu abaire ari Omwana wa Ruhanga !
40027055	Reero aho hakaba hariho abakazi baingi nibareebera hangahari . Abo bakazi bakaba barugire Galilaaya na Yesu , bamushendekyereize nibamuheereza ;
40027056	barimu Mariya Magadaleena , na Mariya nyina wa Yakobo na Yosefu , kandi na nyina wa beene Zebedaayo .
40027057	Omwabazyo ku gwakiikire , haija omushaija omutungi owa Arimataaya , orikwetwa Yosefu , owaabaire nawe ari omutendekwa wa Yesu .
40027058	Yaaza ahari Pilaato , yaamushaba omutumbi gwa Yesu . Pilaato nawe yaaragiira ku bagumuha .
40027059	Yosefu ogwo yaihaho ogwo mutumbi , yaaguzinga omu mwenda gwa kitaani ogutaine burofa ,
40027060	yaaguta omu kituuro kye ekisya eki yaabaire ashorogotoroire omu rukiri ; bwanyima yaakumbagaza orubengo ruhango aha munwa gwakyo , atyo yaagyenda .
40027061	Obwo hakaba hariho Mariya Magadaleena na Mariya ondiijo , bashutami omu maisho g'ekyo kituuro .
40027062	Eizooba ryakuratsireho , niryo eryo eryakuratiire ekiro ky'Okweteguura , abahongyerezi abakuru hamwe n'Abafarisaayo bakateeranira omu maisho ga Pilaato ,
40027063	baamugira bati : Mukama waitu , nitwijuka ku ogwo mubeihi , obu yaabaire akihuriire , yaagizire ati : Ku harihinguraho ebiro bishatu , ndyazooka omu bafiire .
40027064	N'ahabw'ekyo ragiira barindire kimwe ekituuro okuhitsya aha kiro kya kashatu , abatendekwa be batakaija bakamwiba , bakagambira abantu bati : Azookire omu bafiire . Haza obwo , okuhabisa okuraahereerukye nikwija kuba kubi okukira okwabandize .
40027065	Pilaato yaabagarukamu ati : Mwine abarinzi ; nimwirooko mukirinde nk'oku murikubaasa .
40027066	Batyo bagyenda , bahamiza kimwe ekyo kituuro , bata enzibuuro aha ibaare , bataho n'abarinzi .
40028001	Bwanyima Sabato ku yaahwaire , aha kiro ky'okubanza omu wiiki , omushekye ku gwabaire nigujuguta , Mariya Magadaleena na Mariya ondiijo baaza kureeba ekituuro .
40028002	Reero haabaho omutsitsa gw'amaani ; maraika wa Nyakubaho yaashuuma naaruga omu iguru , yaija yaakumbagaza eibaare , yaarishutamaho .
40028003	Enshusha ye akaba ari nk'omurabyo , n'ebijwaro bye nibyera nk'orubaare .
40028004	Abarinzi ahabw'okumutiina baatetema , baaba nk'abakabire .
40028005	Kwonka maraika yaagira abo bakazi ati : Mutatiina ; ahabw'okuba nimmanya ku murikusherura Yesu obambirwe aha musharaba .
40028006	Mbwenu aha tariho ; azookire nk'oku yaagambire . Nimwije mureebe ahu abaire arambiire .
40028007	Haza mugyende ahonaaho , mugambire abatendekwa be ku azookire omu bafiire , kandi ku yaabeebembera naaza Galilaaya ; okwo niyo muraamureebere . Reeba , naabagambira .
40028008	Batyo baruga aha kituuro nibeehuuta baine obwoba n'okushemererwa kwingi , bairuka kugambira abatendekwa be .
40028009	Ago magingo Yesu ababugana , abagira ati : Nimukagire obusingye ! Nabo baija , bamukwata amaguru , bamuramya .
40028010	Yesu nawe abagira ati : Mutatiina , mugyende , mugambire beene waitu baze Galilaaya ; niyo barandeebere .
40028011	Abo bakazi ku baabaire nibakigyenda , bamwe aha barinzi baaza omu rurembo , baagambira abahongyerezi abakuru ebyabaho byona .
40028012	Reero ku baaherize kuteerana hamwe n'abakuru omu ihanga n'okuhanuura nabo , baaha abaserukare empiiha nyingi ,
40028013	baabagira bati : Mugambire abantu muti : Abatendekwa be baizire nyekiro , baamwiba tugwejegyeire .
40028014	Haza ekyo omutegyeki omukuru ku araakihurire , nitwija kumwikirizisa , tubaihe omu kabi .
40028015	Nabo batyo batwara ezo mpiiha , bakora nk'oku bahabwirwe . Haza egyo nkuru yaabuga omu Bayudaaya n'okuhitsya eri izooba .
40028016	Omu bunaku obwo abatendekwa ikumi n'omwe baza Galilaaya aha rushozi oru Yesu yaabaire abaragiriire .
40028017	Haza ku baamureebire , baamuramya ; kwonka abandi baabangaanisa .
40028018	Mpaho Yesu ku yaizire , yaabagira ati : Nkaheebwa obushoboorozi bwona omu iguru n'omu nsi .
40028019	Mbwenu mugyende muhindure abantu b'omu mahanga goona abatendekwa , nimubabatiza omu iziina rya Taata n'erya Mwana n'erya Mutima Orikwera ,
40028020	nimubeegyesa kukuratira byona ebi naabaragiire . Mumanye ku ndi hamwe naimwe ebiro byona okuhitsya obu obusingye bw'ensi egi burihwaho .
41001001	Oku nikwo Amakuru Marungi ga Yesu Kristo , Omwana wa Ruhanga , gaatandikire .
41001002	Kikahandiikwa omu kitabo kya Isaaya omurangi , ngu : Reeba , nintuma entumwa yangye kukubandizayo , niyo erikutebeekanisiza omuhanda .
41001003	Hariho orikwamuriza omu ihamba , ati : Mutebeekanisize Mukama omuhanda , mugorore otuhanda twe .
41001004	Nikyo Yohaana Omubatizi yaareebekyeire omu ihamba , akarangirira abantu ngu beegarukyemu , babatizibwe , babone kusaasirwa ebibi .
41001005	Abantu b'omuri Buyudaaya yoona n'ab'omuri Yerusalemu boona bakamushangayo ; yaababatiriza omu mugyera Yorudaani nibaatura ebibi byabo .
41001006	Yohaana ogwo akaba ajwara ekijwaro ky'ebyoya by'engamira , akyezirikisa orukoba , kandi ekyokurya kye kiri enzigye n'obwoki bw'omu ishwa .
41001007	Ku yaabaire aba naarangirira , agira ati : Hariho onkuratiire orikunkiza obushoboorozi , ou ntashemereire kwinama kukomoorora orukoba rw'enkaito ze .
41001008	Manya nyowe mbabatiize n'amaizi , kwonka we aryababatiza na Mutima Orikwera .
41001009	Omu biro ebyo Yesu akaija naaruga Nazareeti ey'omuri Galilaaya ; Yohaana yaamubatiriza omu mugyera Yorudaani .
41001010	Ku yaabaire yaajabuka ati omu maizi , yaareeba eiguru ryakinguuka , kandi na Mutima naamushuumaho nk'enkombe .
41001011	Reero eiraka ryayema omu iguru riti : Niiwe Mwana wangye ou nkunda , kandi ou nshemerererwa munonga .
41001012	Ahonaaho ebyo ku byahwaire , Mutima yaamutwara omu ihamba .
41001013	Yaamarayo ebiro makumi ana naayohibwa Sitaane ; obwo ari ahagati y'enyamaishwa , kandi baamaraika nibamugaragira .
41001014	Ku baaherize kukwata Yohaana , Yesu yaaza Galilaaya , yaarangirirayo Amakuru Marungi ga Ruhanga ,
41001015	yaagira ati : Obunaku buhikire , obukama bwa Ruhanga bwiriire haihi ; mwegarukyemu , mwikirize Amakuru Marungi .
41001016	Yesu ku yaabaire naaraba aha rubaju rw'enyanja ya Galilaaya , yaareeba Simooni na Andereya omurumuna nibatambika akatimba omu nyanja , ahabw'okuba bakaba bari abajubi .
41001017	Yesu nikwo kubagira ati : Nimwije munkuratire , niinyija kubahindura abajubi b'abantu .
41001018	Batyo ahonaaho baatsigaho obutimba bwabo , baamukuratira .
41001019	Ku yaagyenzireho omu maisho akaanya kakye , yaareeba Yakobo mwene Zebedaayo na Yohaana omurumuna , nabo bari omu bwato nibashumikanisa obutimba bwabo .
41001020	Ahonaaho yaabeeta ; baatsigaho Zebedaayo ishebo omu bwato hamwe n'abakozi be , baamukuratira .
41001021	Ku baagiire Kafarinaumu aha izooba rya Sabato , Yesu yaaza omu iteeraniro , yaatandika kwegyesa .
41001022	Baatangaarira munonga emyegyeseze ye , ahabw'okuba akabeegyesa aine obushoboorozi , atari nk'abahangu b'eiteeka .
41001023	Obwo omuri eryo iteeraniro hakaba harimu omushaija otembirwe ekyago ;
41001024	yaaborooga ati : Yesu owa Nazareeti , noofa ki naitwe ? Oizire kutucwekyereza ? Ninkumanya , ori Orikwera wa Ruhanga .
41001025	Yesu yaakikabukira , ati : Hunama , omurugyeho !
41001026	Ekyo kyago kyamutuura ahansi , kyamutetemya , kyamurugaho nikiborooga .
41001027	Abantu baatangaara , nibabuuzana bati : Beitu eki n'enki ? Ka n'enyegyesa nsya erimu obushoboorozi ! Naaragiira n'ebyago , bimuhurira .
41001028	Ahonaaho okurangaanwa kwe kwabuga hoona omu byanga ebyehinguririize Galilaaya .
41001029	Yesu ku yaarugire omu iteeraniro , yaagyenda na Yakobo na Yohaana , baaza omwa Simooni na Andereya .
41001030	Obwo nyinazaara wa Simooni akaba ari omu kitanda arwaire omushwija . Ku yaahikireho ati , baamumugambira ;
41001031	yaagyenda , yaamuhikaho , yaamukwata omukono , yaamwimutsya ; omushwija gwamurugaho , yaatandika kubaheereza .
41001032	Ogwo mwabazyo , eizooba ryaheza kurenga , bakamureetera boona abaabaire barwaire n'abatembirwe ebyago n'emizimu .
41001033	Ab'omu kirorero kyona baija nibamiganira aha irembo .
41001034	Yaakiza baingi abaabaire barwaire endwara zitari zimwe , yaabinga ebyago bingi ; kandi tiyaabiikiriza kugamba , ahabw'okuba bikaba nibimumanya .
41001035	Ku bwabaire butakaseesire , Yesu yaimuka , yaaruga omu nju , yaaza aheekiikire , yaashabirayo .
41001036	Simooni na bagyenzi be baaza kumusherura .
41001037	Ku baamugwireho , baagira bati : Abantu boona nibakusherura .
41001038	Nawe yaabagarukamu ati : Ka tuze ahandi omu bindi birorero ebiri haihi , nayo nyegyeseyo ; ahabw'okuba ekyo nikyo kyandeetsire .
41001039	Atyo araba omuri Galilaaya yoona , naarangirira omu mateeraniro gaabo , kandi naabinga ebyago .
41001040	Bwanyima omubembe yaamwetuurira , yaamweshengyereza , amutsimbiire amaju naamugira ati : Ku oraabe nookisiima , noobaasa kunshemeza .
41001041	Yesu yaamugirira esaasi , yaagorora omukono , yaamukoraho naagira ati : Eego , ninkisiima ; shemera .
41001042	Ebibembe byamurugaho ahonaaho , yaashemera .
41001043	Yesu yaamwohereza juba , kandi yaamwehanangiriza munonga ,
41001044	naamugira ati : Otagira ou waakigambira ; kwonka irooko oyeyorekye omuhongyerezi , kandi ahabw'okushemezibwa kwawe , oheyo eki Musa yaaragiire , kuhamiza abantu .
41001045	Kwonka ogwo mushaija agyenda , atandika kukigambira weena ou yaabanda , n'okukibuzya hoona . Haza ekyo kyareetera Yesu okutabaasa kutaaha bundi omu birorero butunu , kureka yaaguma aheeru omu ihamba . Abantu baaruga oku n'oku baamushangayo .
41002001	Ku haahingwireho ebiro , Yesu yaagaruka Kafarinaumu , reero enkuru yaabuga , kyamanywa ku ari omuka owaabo .
41002002	Abantu baateerana baingi , baabura omwanya nangwa n'aha muryango , obwo naabarangirira ekigambo kya Mukama .
41002003	Omuri ago magingo , haija abantu bamureeteire ozingazingirwe , aheekirwe abashaija bana .
41002004	Ku baabuzire ah'okumumuhikiza ahabw'obwingi bw'abantu , baashakaarura aha mutwe gw'enju eruguru y'ahi Yesu yaabaire ari . Ku baaherize kufumuraho ekihengyere , baashuumizaho akatanda aku ozingazingirwe yaabaire agaramiho .
41002005	Yesu , ku yaareebire baine okwikiriza , yaagambira ozingazingirwe ati : Mwana wangye , waasaasirwa ebibi byawe .
41002006	Obwo bamwe aha bahangu b'eiteeka abaabaire bashutami aho baayeebuuza bati :
41002007	Ogu mushaija ekirikumugambisa kityo ni ki ? Ka naarogota ! N'oha orikubaasa kusaasira ebibi kureka Ruhanga wenka ?
41002008	Yesu , ahabw'okumanya ebi barikuteekateeka , ahonaaho yaabagira ati : Ahabw'enki nimwebuuza mutyo ?
41002009	Mbwenu ekirikurahuka ni kiiha , okugira ozingazingirwe nti : Waasaasirwa ebibi byawe ; nari okugira nti : Imuka , oiheho akatanda kaawe , ogyende ?
41002010	Mbwenu ka mboorekye ku Omwana w'omuntu aine obushoboorozi omu nsi kusaasira ebibi . Atyo agambira ozingazingirwe ati :
41002011	Ninkuragiira , imuka , oiheho akatanda kaawe , otaahe .
41002012	Ogwo mushaija yaimuka , ahonaaho yaihaho akatanda ke , yaagyenda boona nibamureeba ; haza baatangaara , baahimbisa Ruhanga nibagira bati : Eki tikikareebwaga !
41002013	Bwanyima Yesu yaagaruka , yaaza aha rubaju rw'enyanja ; abantu boona baamuteeraniraho , nawe yaabeegyesa .
41002014	Ku yaabaire naahingura , yaareeba Leevi mwene Alufaayo ashutami omu ihoorezo ; yaamugira ati : Nkuratira . N'onu yaimuka yaamukuratira .
41002015	Mbwenu Yesu ku yaabaire ari omwa Leevi , naarya , abashorooza b'omushoro baingi n'abasiisi bakaba bashutami nawe aha meeza hamwe n'abatendekwa be ; ahabw'okuba bakaba bariho baingi abaabaire nibamukuratira .
41002016	Abahangu b'eiteeka ab'omu Bafarisaayo , ku baamureebire naarya n'abasiisi n'abashorooza b'omushoro , baagambira abatendekwa be bati : Ahabw'enki naarya kandi naanywa hamwe n'abashorooza b'omushoro n'abasiisi ?
41002017	Yesu , ku yaakihuriire , yaabagarukamu ati : Abahuriire tibo beetenga omufumu , kureka abarwaire . Manya tindaizire kweta bahikiriire , kureka abasiisi .
41002018	Eizooba rimwe abatendekwa ba Yohaana n'Abafarisaayo , ku baabaire nibeesiibyakwo , abantu baija , baabuuza Yesu bati : Ahanki abatendekwa ba Yohaana n'ab'Afarisaayo beesiibyakwo , haza abaawe bateesiibyakwo ?
41002019	Yesu yaabagarukamu ati : Nimugira ngu abakwe beesiibyakwo kishwera akibaine ? Manya ku baba bakiri hamwe nawe , tibeesiibyakwo .
41002020	Kwonka obunaku buryahika , kishwera abaihweho ; haza obwo nibwo baryesiibyakwo .
41002021	Tihariho muntu oteera ekiremu kisya aha mwenda mukuru . Ku yaakukikora , kikaagutaagura , n'ekitaaguka kyongyera kuhanguka .
41002022	Kandi tihariho muntu oshuka viino y'omutahe omu furebe nkuru . Ku akikora , egyo viino ezibarura , afeerwa atyo byombi viino n'efurebe . Manya viino y'omutahe eshukwa omu furebe nsya .
41002023	Obundi ahari Sabato Yesu akaba naaraba omu misiri y'engano ; abatendekwa be baatandika kucwa obushiisha nibahingura .
41002024	Abafarisaayo nikwo kumugira bati : Beitu , ahabw'enki abatendekwa baawe nibakora ekitarikwikirizibwa iteeka ahari Sabato ?
41002025	Yaabagarukamu ati : Timukashomaga eki Daudi yaakozire ashobeirwe , obu we n'abu yaabaire aine baagizire enjara ?
41002026	Kandi timurikwijuka oku yaataahire omu nju ya Ruhanga , Abiyataari ari omuhongyerezi omukuru , akarya emigaati ehongyeirwe Ruhanga , eyaabaire eikirizibwa kuriibwa abahongyerezi bonka , kandi n'oku yaagihaireho n'abu yaabaire aine ?
41002027	Ayongyera abagira ati : Manya Sabato ekateebwaho ahabw'omuntu , ti muntu habwa Sabato .
41002028	N'ahabw'ekyo Omwana w'omuntu ni mukama wa Sabato nayo .
41003001	Yesu akagaruka yaataaha omu iteeraniro ; haashangwa harimu omuntu okokootsire omukono .
41003002	Baaguma bamutaireho eriisho , kureeba yaaba araamukize ahari Sabato , babone kugira eki baraiheho kumurega .
41003003	Yaagira ogwo muntu okokootsire omukono ati : Ija aha ahagati .
41003004	Bwanyima yaababuuza ati : Nikiikirizibwa eiteeka ahari Sabato kukora ebirungi , nari okukora ebibi ? Okukiza amagara , nari okugahwerekyereza ? Kwonka bo baafa mamigye .
41003005	Yaababuzyamu amaisho abainiire ekiniga , yaabasaasibwa ahabw'okureeba emitima yaabo egangaire etyo . Nikwo kugira ogwo mushaija , ati : Gorora omukono gwawe . Onu yaagugorora , gwakira .
41003006	Abafarisaayo baashohora , ahonaaho baatandika kumucumira enaama mbi n'ab'ekigombe ky'aba Herode , nibahanuura oku baraamwite .
41003007	Yesu yaarugayo n'abatendekwa be , yaaza aha rubaju rw'enyanja ; abantu baingi munonga , abaarugire Galilaaya , baamukuratayo ; kandi abandi baingi abaarugire Buyudaaya ,
41003008	na Yerusalemu , na Idumaaya , n'obuseeri bwa Yorudaani , n'ab'ebirorero ebyehinguririize Tuuro na Sidoni , abaabaire baahuriire byona ebi akozire , baamwijaho .
41003009	Yaashaba abatendekwa be kumutungira obwato ahabw'okutenda bantu baingi kumumiga .
41003010	Manya akaba akirize abantu baingi . Boona abaabaire nibagangibwa endwara z'emiringo yoona bakaba nibahimintika kumukoraho .
41003011	Kandi n'abaabaire bariho ebyago , ku baabaire bamureeba , bamugwa omu maguru , baborooga bati : Ori Omwana wa Ruhanga .
41003012	Kwonka we abeehanangiriza munonga kutamubuzya mu bantu .
41003013	Bwanyima Yesu akainamuka omu rushozi , yaayeta abu yaayenzire ; batyo baija ahu ari .
41003014	Yaabatooranamu ikumi na babiri kuguma nawe n'okubatuma kurangirira Amakuru Marungi ;
41003015	kandi yaabaha obushoboorozi bw'okubinga ebyago .
41003016	Nibo aba , Simooni ou yaayetsire Petero ,
41003017	Yakobo mwene Zebedaayo na Yohaana murumuna wa Yakobo , bombi abu yaayetsire Boneregye , amakuru gaaryo ngu , abaana abarikuhinda makuba ;
41003018	taho Andereya , Filipo , Baritolomaayo , Matayo , Tomasi , Yakobo mwene Alufaayo , Tadaayo , Simooni enkunzi y'eihanga ,
41003019	na Yuda owa Kariota , owaabaire ari ow'okumureebya . Bwanyima yaataaha omuka owaabo ,
41003020	kandi ekimbuuro ky'abantu nabwo kyateerana , n'ahabw'ekyo Yesu n'abatendekwa be tibaabaasa na kurya .
41003021	Abaabo , ku baakihuriire , baija kumutwara , ahabw'okuba bakaba nibagira ngu ashazire .
41003022	Abahangu b'eiteeka abaarugire Yerusalemu bakaba nibagira ngu aine Beelizebuli , kandi ngu ebyago naabibingisa obushoboorozi bwa Beelizebuli ogwo , omukuru waabyo .
41003023	Atyo yaabeeta kwija ahu ari , yaabagambira , yaabacwera enfumu , ati : Sitaane naabaasa ata kubinga Sitaane ?
41003024	Manya obugabe , ku bwebaganisamu , tibugumaho ;
41003025	n'eka , ku eyebaganisamu , tegira bu ehamire .
41003026	Mbwenu Sitaane ku araabe ayerwaniise , akeetaanisamu tarikubaasa kugumaho , biri omuheru gwe gwahika .
41003027	Manya tihariho n'omwe obaasa kutaaha omu nju y'omuntu w'amaani , akanyaga ebye atabandize kumuboha , reero akabona kwaya eby'omu nju ye .
41003028	Buzimazima nimbagambira nti : Ebibi byona ebi abantu bakora , otaireho n'eby'okurogota , baryabisaasirwa .
41003029	Kwonka orirogota ahari Mutima Orikwera tarisaasirwa ebiro byona , ahabw'okuba aryaguma asingirwe orubanja rw'ekibi ekitarimurugaho .
41003030	Ekyo akakigamba ahabw'okuba bakagira ngu ariho ekyago .
41003031	Nyina na barumuna ba Yesu bakaija , baaguma beemereire aheeru , baamutumaho nibamweta .
41003032	Obwo omutwe gw'abantu ku gwabaire gushutami gumwehinguririize , abaatumirwe nikwo kumugira bati : Reeba , nyoko na barumuna baawe bari aheeru nibakwenda .
41003033	Yaagarukamu ati : Maawe n'oha , na barumuna bangye ni baahi ?
41003034	Atyo yaabuzya amaisho omu baabaire bashutami bamwehinguririize , yaagira ati : Maawe na barumuna bangye n'aba !
41003035	Weena okora eki Ruhanga akunda , niwe murumuna wangye , niwe munyaanyazi , kandi niwe maawe .
41004001	Yesu kandi akatandika kwegyeseza aha rubaju rw'enyanja . Ekimbuuro kihango ky'abantu kyateeranira ahu ari , nawe nikwo kuza omu bwato akabushutamamu buri omu nyanja ; obwo ekimbuuro kyona kiri aha nkungu aha rubaju rw'enyanja .
41004002	Yaabeegyesa bingi naabacwera enfumu ; kandi omuri okwo kwegyesa , yaabagira ati :
41004003	Nimutegye amatu ! Omubibi akashohora kubiba .
41004004	Ku yaabaire naabiba , embibo ezimwe zaaragara aha rubaju rw'omuhanda ; enyonyi zaija zaazirya .
41004005	Ezimwe zaagwa aha itaka ry'aha rukiri , ahataine itaka ringi ; zaamera ahonaaho ahabw'okutagira itaka ringi .
41004006	Kwonka eizooba ku ryaturukire , zaababuka , kandi n'ahabw'okushangwa zitaine mizi , zaayoma .
41004007	Ezindi mbimbo zaagwa omu mahwa ; ago mahwa gaakura , gaazinyuruza , tizaayera .
41004008	Kandi ezindi zaagwa aha itaka rirungi ; zaamera , zaakura gye , zaayera ; emwe yaahitsya enjuma makumi ashatu , endi makumi mukaaga , n'endiijo igana .
41004009	Mpaho yaabagira ati : Oine amatu agarikuhurira , ahurire .
41004010	Yesu ku yaabaire ari wenka , eikumi na babiri hamwe n'abandi abaabaire bagyenda nawe , baamubuuza amakuru g'ezo nfumu .
41004011	Yaabagira ati : Manya imwe mukaatirwa eibanga ry'obukama bwa Ruhanga , kwonka ab'aheeru byona babigambirwa omu nfumu ,
41004012	ngu okureeba kwo bareebe , kwonka bateetegyereza ; n'okuhurikiza kwo bahurikize , kwonka batashoboorokyerwa , ngu batakaahinduka bakasaasirwa .
41004013	Atyo Yesu abagira ati : Ebyo egi nfumu timwagyetegyereza ? Mbwenu shi , ezindi nfumu muryazimanya muta ?
41004014	Eki omubibi abiba n'ekigambo kya Ruhanga .
41004015	Ez'aha rubaju rw'omuhanda , ahu ekigambo kibibwa , nibo bantu abaheza bati kukihurira , Sitaane akaija , akabaihamu ekyo kigambo kyababibwamu .
41004016	N'ezaabibirwe aha itaka ry'aha rukiri , nibo bantu abahurira ekyo kigambo , bakakiikiriza ahonaaho bashemereirwe ;
41004017	nobu baba bataine mizi , beehangaana akaanya kakye . Kwonka ku habaho enaku , nari okuhiiganisibwa ahabw'ekyo kigambo , ahonaaho bagwera kimwe .
41004018	Kandi ezaabibirwe omu mahwa , nibo abo abahurira ekigambo ,
41004019	kwonka okwemerereza omutima eby'ensi , obutungi , n'okururuuhira ebindi bintu , binyuruza ekyo kigambo , kibura kwana .
41004020	Reero ezaabibirwe aha itaka erirungi , nibo abo abahurira ekigambo , bakakiikiriza , haza buri mbibo ekabaanira ebyana , abamwe makumi ashatu , abandi makumi mukaaga , n'abandi igana .
41004021	Kandi akabagambira ati : Etabaaza ereetwa kujuumikirwa ekiibo , nari shi kuteebwa omu nda y'ekitanda ? Kureka timurikugita aha kikondo ?
41004022	Manya tihariho kisherekirwe ekitarishuuruurwa , nobu kyakuba eky'omubonano ekitarigambwa butunu .
41004023	Oine amatu agarikuhurira , ahurire .
41004024	Yesu akongyera yaabagira ati : Mwetegyereze ebi murikuhurira . Endengo ei murengamu , naimwe niyo murirengyerwamu kandi mukongyerwaho .
41004025	Manya oine , aryaheebwa ebirikukiraho , kwonka otaine , aryayakwa nangwa n'eki aine .
41004026	Kandi yaabagira ati : Obukama bwa Ruhanga buri nk'oku omuntu abiba embibo omu itaka ,
41004027	akagwejegyera kandi akasisiimuka nyekiro na nyomushana ; obwo , embibo neemera , neekura , haza we atarikumanya mimerere yaayo na mikurire yaayo .
41004028	Eitaka niryo rimeza ryonka embibo ; habanza akababi , hataho obushiisha , hakurataho okwera .
41004029	Ogwo musiri ku gwera , ahonaaho aimuka , agutamu engyeso ahabw'okuba eigyesha ryahika .
41004030	Kandi akagira ati : Mbwenu obukama bwa Ruhanga nibushusha ki ? Tukaabugyeragyeranisa na nfumu ki ?
41004031	Buri nk'enjuma y'embibo ya karidaari ; eba nkye okukira embibo zoona ez'omu nsi , omu bunaku obu bagibibiramu .
41004032	Ku eheza kubibwa , ekura , erugamu ekishaka ekirikukira ebindi byona , haza kitantamura amataagi mahango ; enyonyi z'omu kaabunga zibona kuhuumurira omu kicuucu kyakyo .
41004033	Yesu akaba abagambira ekigambo kya Ruhanga naakirabya omu nfumu nyingi nk'ezo , nk'oku baabaire babaasa kushoboorokyerwa ;
41004034	kandi tarabagambiire kintu kyona atakirabize mu nfumu ; kureka abatendekwa be , ku yaabaire aba ari hamwe nabo bonka , abashoboororera byona .
41004035	Aha izooba eryo omwabazyo ku gwabaire nigukiika , Yesu yaabagira ati : Ka twambukye seeri .
41004036	Batyo baatsigaho ekimbuuro ky'abantu , baagyenda nawe omu bwato obu yaabaire arimu ; kandi n'agandi maato gaagyenda nawe .
41004037	Bwanyima haija eihunga ringi , ebingonzi byayeshuka omu bwato , bwabura hakye kwijura ;
41004038	obwo we ari aha isinga , ayeshegwire omushego agwejegyeire . Baamusisiimura , baamugira bati : Mwegyesa , k'ohugireho ! Manya twaza kufa !
41004039	Atyo akanguka omu turo , akabukira ogwo muyaga , agambira enyanja ati : Cureera ! Omuyaga gutuuza ; hagira obucureera bwingi .
41004040	Bwanyima abagira ati : Ahabw'enki nimutiina mutyo ? Biri timwine kwikiriza ?
41004041	Batyo baitwa obwoba , bagambirana bati : Mbwenu ogu ni muntu ki , ou omuyaga n'enyanja birikuhurira ?
41005001	Batyo baayambuka enyanja , baahika seeri omu nsi y'Abageraseene .
41005002	Yesu ku yaabaire yaaruga ati omu bwato , omushaija oriho ekyago yaamwizira naaruga omu bituuro .
41005003	Ogwo mushaija akaba atuura omu bituuro , hatakiriho muntu weena orikubaasa kumurinda , nobu kwakuba okumubohesa orujegyere .
41005004	Manya kaingi bakaba baamuboheise emihama n'enjegyere ; kwonka ezo njegyere azigutura , n'emihama agicwa ; kandi hakaba hatariho muntu weena orikubaasa kumucureeza .
41005005	Obutoosha nyomushana na nyekiro akaba aborooga , ayeshaza amabaare , obwo ari omu bituuro n'omu nshozi .
41005006	Ku yaareebeire Yesu hare , yairuka yaayerambika omu maisho ge ,
41005007	yaaborooga n'eiraka rihango ati : Noofa ki naanye , iwe Yesu Omwana wa Ruhanga Rukiraboona ? Ninkurahiza Ruhanga , otaanyita kubi !
41005008	Ahabw'okuba Yesu akaba yaaheza kukigira ati : Iwe kyago ' we , ruga ahari ogu muntu !
41005009	Yesu nikwo kukibuuza ati : Eiziina ryawe ori oha ? Nakyo kimugarukamu kiti : Eiziina ryangye ndi Eihe , ahabw'okuba turi baingi .
41005010	Mpaho yaamweshengyereza munonga okutabibinga muri ekyo kyanga .
41005011	Obwo hakaba hariho omukumbi muhango gw'empunu niguriira omu rukiizi ;
41005012	ebyo byago byamweshengyereza biti : Twohereze omuri ezo mpunu , tube nizo twazamu .
41005013	Atyo Yesu abiikiriza . Ebyo byago bimurugaho , bitaaha omu mpunu . Omukumbi gwazo , ogurikuhika empunu nk'enkumi ibiri , guhiringitira aha nengo , gugwa omu nyanja , gurohama .
41005014	Abariisa b'ezo mpunu baahunga , baabiteekyerereza ab'omuri ekyo kirorero n'ab'omu byaro ; abantu baahurura kureeba ebyabaho .
41005015	Ku baahikire ahari Yesu , baashanga ogwo muntu waarugwaho ekyago ari aho ashutami , ajwaire , aine obwengye , kandi ari ori , owaabaire ariho eryo ihe ; baatiina munonga .
41005016	Abaabireebire , ku baabateekyerereize ebyaba ahari ogwo muntu w'ebyago , n'oku ezo mpunu zaaba ,
41005017	baayeshengyereza Yesu kubarugira omu kyanga .
41005018	Ku yaabaire naaza omu bwato , omushaija owaabaire ariho ebyago yaamushaba ku amwikiriza kuguma nawe .
41005019	Yesu yaamwangira ; kureka yaamugira ati : Irooko otaahe omuka omu baanyu , obagambire byona ebi Mukama akukoreire ahabw'embabazi ze .
41005020	Ogwo mushaija atyo agyenda , atandika kubuzya omuri Dekapoli byona ebi Yesu amukoreire ; abantu boona batangaara .
41005021	Yesu , ku yaayambukire omu bwato , yaahika seeri . Ekimbuuro ky'abantu baingi baamuteeraniraho ; yaaguma aha rubaju rw'enyanja .
41005022	Mpaho haija omwe aha bakuru b'eiteeraniro , orikwetwa Yairo . Ku yaamuhikire , yaamukwata amaguru ;
41005023	yaamweshengyereza , naamugira ati : Kahara kangye n'ak'okufa . Ija okanteereho engaro , kakire , kagire amagara .
41005024	Mpaho Yesu yaagyenda nawe . Abantu baingi baamukuratira nibamumiganiraho .
41005025	Kandi hakaba hariho omukazi owaabaire arwariire ekyejwiso emyaka ikumi n'ebiri ;
41005026	amazire omwanya muhango naashaasha , naaraguza aha bafumu baingi , aherize ebye byona , kwonka ataine muraaro , kureka okwongyera kuba kubi .
41005027	Akaba yaahuriire eby'enkuru ya Yesu , yaija naayogyerera omu bantu enyima ye , yaakora aha kijwaro kye ;
41005028	ahabw'okuba akateekateeka omu mutima gwe ati : Ku naakukora nangwa aha bijwaro bye , nkaakira .
41005029	Omuri ako kaanya ekyejwiso kye kyayoma ; yaayehurira akiriire kimwe endwara ye .
41005030	Yesu , ku yaahuriire ati amaani gaamurugamu , yaahindukira ahagati y'ekimbuuro ky'abantu yaabuuza ati : N'oha owaakora aha bijwaro byangye ?
41005031	Abatendekwa be baamugarukamu bati : Nooreeba ekimbuuro ky'abantu nikikumiganiraho , haza ogira oti : N'oha owankoraho ?
41005032	Kwonka we yaagumizamu naamagamaga kureeba owaakikora .
41005033	Omukazi , ahabw'okumanya ekyamubaho , yaija atiinire kandi naatetema , yaamujuumara omu maisho , yaamugambira amazima ataine ki arikumushereka .
41005034	Onu yaamugira ati : Mwana wangye , okwikiriza kwawe nikwo kwakukiza , gyenda n'obusingye , okire endwara yaawe .
41005035	Ku yaabaire naakigamba ebyo , haija abantu abarikuruga ow'ogwo mukuru w'eiteeraniro , baamubikira bati : Muhara waawe yaafa . Mbwenu Omwegyesa nookimuruhiza ki ?
41005036	Yesu ekyo tiyaakyetaho , yaagambira ogwo mukuru w'eiteeraniro ati : Otatiina , fa okwikiriza .
41005037	Kandi tiyaikiriza muntu weena kugyenda nawe , kureka Petero na Yakobo na Yohaana murumuna wa Yakobo .
41005038	Ku baahikire aha nju y'ogwo mukuru , Yesu yaareeba oku abantu barikurabanamu nibacura , nibaborooga munonga .
41005039	Yaataahamu , yaabagira ati : Nimurabaniramu ki , kandi nimurizibwa ki ? Omwana tafiire , agwejegyeire .
41005040	Batyo baamushekyerera . Atyo boona abashohoza , aguma na ishe w'omwana na nyina n'abu yaija nabo , aza ahu omwana abyami .
41005041	Amukwata omukono , amugira ati Tarita kumi ; amakuru ngu Kaishiki ' we , ninkugambira nti : Imuka .
41005042	Ogwo mwishiki aimuka ahonaaho , atandika kugyenda ; haza akaba aine emyaka ikumi n'ebiri y'obukuru . Ku baareebire ekyo , engaro baazita aha munwa .
41005043	Yaabeehanangiririza kimwe okutagira muntu weena ou baakigambira , kandi yaabaragiira ku bamuha ekyokurya .
41006001	Yesu , ku yaarugire omuri ekyo kyanga , yaaza omu ky'owaabo ; abatendekwa be baagyenda nawe .
41006002	Sabato ku yaahikire , yaatandika kwegyesa omu iteeraniro ; baingi munonga ku baamuhuriire , baamutangaarira , nibagira bati : Ogu muntu ebi byona akabiiha hi ? Ni bwengye ki obu yaahairwe obumubaasisa kukora eby'amaani ebi ?
41006003	Beitu ogu t'omubaizi , mutabani wa Mariya , mukuru wa Yakobo na Yose na Yuda na Simooni ? Na banyaanya tibari aha , titubaine ? Batyo baamuteeraho entsibo .
41006004	Yesu nikwo kubagira ati : Omurangi , ahandi hoona aheebwa ekitiinwa , kureka omu kyanga ky'owaabo , omu baabo n'omu ka ye .
41006005	N'ahabw'ekyo tiyaabaasa kukorerayo by'amaani , kureka okukiza abarwaire bakye naabataho engaro .
41006006	Yaatangaara ahabw'okutaikiriza kwabo . Mpaho yaagyenda naaraba omu byaro naayegyesa .
41006007	Bwanyima yaayeeta eikumi na babiri , yaatandika kubatuma babiri babiri , naabaha obushoboorozi bw'okubinga ebyago .
41006008	Yaabaragiira okutatwara kintu kyona omu rugyendo , yaaba ntanda , yaaba ndyanga , nobu zaakuba empiiha omu mifuko yaabo , kureka enkoni ;
41006009	kandi bagyende bajwaire enkaito , kwonka batajwara ekanzu ya kabiri .
41006010	Yaagaruka yaabagira ati : Enju ei muraataahemu , mugigumemu okuhitsya obu murirugayo .
41006011	Kandi ahi baraayangye kubaakiira n'okuhurira ebi murikugamba , ku muraaze kurugayo , mukunkumure omucuucu gw'aha bigyere byanyu , gube akamanyiso k'okubashinja .
41006012	Batyo baagyenda , baarangirira eby'okwegarukamu ,
41006013	baabinga ebyago bingi , kandi baasiiga amajuta abarwaire baingi , baabakiza .
41006014	Omugabe Herode akahurira ebya Yesu , ahabw'okuba eiziina rye rikaba nirirangaanwa . Obwo abamwe nibagira bati : Yohaana Omubatizi azookire omu bafiire ; nikyo eby'amaani ebyo birikukorerwa omuriwe .
41006015	Abandi bati : Ni Eliya . Kandi abandi bati : N'omurangi nk'omwe aha barangi aba ira .
41006016	Kwonka Herode ku yaakihuriire , yaagira ati : Manya ogwo ni Yohaana ou naatemireho omutwe , azookire omu bafiire .
41006017	Herode ogwo niwe yaaragiire bakakwata Yohaana , bakamubohera omu kihome ahabwa Herodiya muka Filipo mwene ishe , ou Herode ogwo yaabaire ahindwire omukazi we .
41006018	Ahabw'okuba Yohaana akaba agambiire Herode ati : Omu iteeka tikihikire , iwe okushwera muka mwene sho .
41006019	Okwiha obwo Herodiya yaamugirira enziika , yaayenda kumwita kwonka tiyaabaasa ;
41006020	ahabw'okuba Herode akaba naatiina Yohaana , ahabw'okumumanya ku ari omuntu ohikiriire kandi orikwera ; yaaguma amurinzire kutaitwa . Kandi ku yaabaire ahurira ebi arikumugambira , acuramirirwa , kwonka shi amuhurira ashemereirwe .
41006021	Bwanyima Herodiya akabona oburyo bw'okukikora , ahabw'okuba Herode aha izooba rw'okwijuka okuzaarwa kwe , akateekyera abaami b'omu kikaari kye n'abakuru b'amahe n'abakungu b'omuri Galilaaya obugyenyi .
41006022	Muhara wa Herodiya ogwo , ku yaizire , yaazina , yaasiimwa Herode n'abagyenyi be . Omugabe nikwo kugambira ogwo mwishiki ati : Nshaba kyona eki orikwenda , niinyija kukikuha .
41006023	Yaarahira naamugira ati : Niinyija kukuha kyona eki oraashabe , nobu kyakuba ekicweka ky'obugabe bwangye .
41006024	Omwishiki yaashohora , yaabuuza nyina ati : Mmushabe ki ? Onu ati : Omushabe omutwe gwa Yohaana Omubatizi .
41006025	Omwishiki yairuka , yaagaruka ow'omugabe , yaamushaba ati : Niinyenda hati obu , ompe omutwe gwa Yohaana Omubatizi omu rucuba .
41006026	Ekyo kyasaasa munonga omugabe ; kwonka ahabw'okushangwa yaarahiire n'ahabw'abagyenyi be , yaashoberwa oku araarekye kukora eki yaamugambira .
41006027	Omugabe nikwo kutuma ahonaaho omwe aha barinzi , akamuragiira kureeta omutwe gwa Yohaana . Omuserukare atyo agyenda , amutemeraho omutwe omu kihome ,
41006028	agureeta omu rucuba , aguha omwishiki ; omwishiki nawe aguha nyina .
41006029	Abatendekwa ba Yohaana ku baakihuriire , baija , baatwara omutumbi gwe , baaguta omu kituuro .
41006030	Abatendekwa bakagaruka ahari Yesu , baamugambira byona ebi baakozire n'ebi baayegyeise .
41006031	Nawe yaabagira ati : Nimwirooko , muze omu mwanya gwehereire , muhuumureho ; ahabw'okuba obwo abantu baingi bakaba nibaija kandi nibagyenda , abatendekwa bataine mwanya nobu gwakuba ogw'okurya .
41006032	Batyo baatemba obwato , baaza omu mwanya gwekiikire kwehereera .
41006033	Kwonka abantu baingi baabareeba nibagyenda , baabamanya ; baaruga omu birorero byona , bairuka baabatangayo .
41006034	Ku yaarugire omu bwato , yaareeba ekimbuuro ky'abantu , yaabagirira esaasi , ahabw'okuba bakaba bari nk'entaama zitaine muriisa ; atyo yaatandika kubeegyesa bingi .
41006035	Mbwenu obwo bukaba buri haihi kwira , abatendekwa be baija ahu ari , baamugira bati : Aha n'eihamba , kandi buri haihi kwira ,
41006036	n'ahabw'ekyo boohereze , baze kweshakira ebyokurya omu byanga n'omu byaro ebyehinguririizeho .
41006037	Yesu yaabagarukamu ati : Mube niimwe mwabaha ebyokurya . Nabo baamugira bati : Mbwenu shi , tugyende tubagurire emigaati ya shilingi magana abiri , tugibahe , bagirye ?
41006038	Nawe ati : Mwineho emigaati engahi ? Nimwirooko mugireebe . Ku baayetegyereize , baamugira bati : Twine etaano n'ebyenyanja bibiri .
41006039	Mpaho Yesu yaabaragiira kubashutamya boona aha kanyaatsi kabisi omu miteeko .
41006040	Batyo baashutama omu miteeko y'abantu igana igana , n'eya makumi ataano ataano .
41006041	Atyo akwata egyo migaati etaano , n'ebyo byenyanja bibiri , aimutsya amaisho , areeba ahaiguru , asiima ; egyo migaati agicwamu ebicweka , agiha abatendekwa be kugigaburira abo bantu ; n'ebyenyanja byombi abibaganisiza atyo boona .
41006042	Boona barya , bahaaga .
41006043	Bwanyima batorotoora oburagarika bw'emigaati n'obucweka bw'ebyenyanja , bwijuza ebitenga ikumi na bibiri .
41006044	Boona abaariire egyo migaati bakaba bari abashaija enkumi itaano .
41006045	Ahonaaho Yesu yaaragiira abatendekwa be kuza omu bwato kumubandiza seeri Beetisaida ; obwo we naakiragiira ekimbuuro ky'abantu kugyenda .
41006046	Ku yaaherize kubaraga , yaaza omu rushozi kushaba .
41006047	Omwabazyo ku gwakiikire , obwato bwashangwa bwagiire hare omu nyanja , kandi we atsigaire wenka aha nkungu .
41006048	Ku yaabareebire nibafa kubi nibagoya obwato , omuyaga gubareetsirwe omu maisho , nk'aha kisisiimuko kya kana eky'ekiro , yaabaizira naagyendesa amaguru aha nyanja . Akaba naayenda kubahingura ,
41006049	kwonka ku baamureebire naagyendera aha nyanja , baateekateeka ngu n'omuzimu , baaborooga ;
41006050	ahabw'okuba boona bakamureeba , baatiina munonga . Kwonka we ahonaaho yaabaakura naabagira ati : Muhuumure , niinye ; mutatiina !
41006051	Atyo yaaza omu bwato , yaabashangamu ; omuyaga gwatuuza . Baatangaarira kimwe ,
41006052	ahabw'okuba bakaba batakashoboorokyeirwe eby'egyo migaati ; manya emitima yaabo ekaba ekikingiirwe .
41006053	Ku baaherize kwambuka , baahika Genesareeti ; baatsibika obwato aha nkungu .
41006054	Ku baabaire baaruga bati omu bwato , ahonaaho abantu baamumanya ,
41006055	baatandika kwegaba ebirari omu byanga byona ebiherereireho , baareeta abarwaire babaheekire aha butanda , nibabamushangisa hoona ahi baabaire bahurira ari .
41006056	Kandi ei yaabaire aza yoona , yaaba mu byaro , yaaba mu birorero , yaaba mu byanga , bakaba babyamya abarwaire ahu abantu baateeranira , bamweshengyereza ngu nangwa bakore aha mukugiro gw'ekijwaro kye ; haza boona abaabaire bagukoraho bakira .
41007001	Abafarisaayo n'abahangu b'eiteeka abamwe abaabaire barugire Yerusalemu , bakateeranira ahu ari ;
41007002	baareeba bamwe aha batendekwa be nibariisa engaro ziteeziibwe , nikwo kugira ngu ezihagaire .
41007003	Ahabw'okuba okwihirira omu micwe ya baishenkurubo , Abafarisaayo n'Abayudaaya boona bakaba batarya bateerize ngaro ;
41007004	kandi ku baabaire baruga omu katare , bakaba batarya batabandize kwejabika omu maizi . Bakaba bagira n'endi migyenzo y'akarande , ekwatiraine n'okwozya ebikopo n'enyungu n'eshuhaani z'omuringa .
41007005	Nikyo Abafarisaayo n'abahangu b'eiteeka baamubuuriize bati : Ahabw'enki abatendekwa baawe batarikukuratira mugyenzo gw'aba ira , nibariisa engaro ziteeziibwe ?
41007006	Yaabagarukamu ati : Imwe ndyarya ' mwe , ebishi , Isaaya akahika obu yaabarangaho omu kyahandiikirwe eki , ati : Ab'eihanga eri bampaisisa ekitiinwa eminwa yaabo , haza emitima yaabo endi hare .
41007007	Bandamiza busha , ahabw'okuba beegyesa ebyatairweho abantu , oti n'enyegyesa y'ebyatairweho Ruhanga .
41007008	Manya mwitwa okwehuzya ebiragiro bya Ruhanga , mukahamira aha by'emigyenzo y'abantu .
41007009	Yesu yaayongyera yaabagira ati : Ka mwine obwengye bw'okwangiramu ebiragiro bya Ruhanga , ngu mubone kugumyaho eby'emigyenzo yaanyu !
41007010	Ahabw'okuba Musa akagira ati : Otiine shoimwe na nyoko ; kandi ati : Weena orijuma ishe nari nyina , aitwe .
41007011	Kwonka imwe mugira muti : Omuntu ku arikugira ishe nari nyina ati : Eki naakukuhaire kukugasira ni Koribaani , amakuru ngu , ekitoijeirwe Ruhanga ;
41007012	biri obwo muba mutakimwikiriza kugira eki yaakorera ishe nari nyina .
41007013	Mutyo muhindura busha eki Ruhanga yaagambire ahabw'emigyenzo yaanyu y'akarande ; kandi n'ebindi bingi nikwo mubitwaza .
41007014	Kandi Yesu akagaruka yaayeeta abantu , yaabagira ati : Mwena nimuntegye amatu , kandi mwetegyereze .
41007015	Tihariho kiruga aheeru y'omuntu , kikamutaahamu , kikamuhagaza ; kureka ekimurugamu nikyo kimuhagaza .
41007016	[ Oine amatu agarikuhurira , ahurire ! ]
41007017	Ku yaarugire omu bantu , yaagaruka omu nju ; abatendekwa be baamubuuza eby'egyo nfumu .
41007018	Yaabagarukamu ati : Biri naimwe timukeetegyereize ? Timurikumanya ku ekitaaha omu muntu kirugire aheeru kitamuhagaza ,
41007019	ahabw'okuba tikiza mu mutima gwe , kureka omunda , haza kikoogamu ? Akagamba atyo , naahamya ku ebyokurya byona biba birungi .
41007020	Yaagumizamu ati : Manya ekiruga omu muntu nikyo kimuhagaza ;
41007021	ahabw'okuba omu mitima y'abantu nimwo haruga ebiteekateeko bibi , obushambani bw'abatashweire n'abatashweirwe , okwiba , okwita omuntu , okushambana na muka nanka nari na iba nanka ;
41007022	omururu , eitima , obugobya , ebikwatiraine n'obushambani , eihari , okubeiherera ondi , amaryo n'obufamutima .
41007023	Ebyo bibi byona nibyo biruga omunda , bikashiisha omuntu .
41007024	Yesu akaimuka , yaarugayo , yaaza omu kyanga ekiherereire Tuuro . Ku yaahikireyo , yaataaha omu nju , atarikwenda ngu bamanye ahu ari , kwonka shi tarabaasize kuhingura atamanyirwe .
41007025	Omukazi owaabaire aine akahara kariho ekyago , ku yaamuhuriire ati , yaija , yaamukwata amaguru .
41007026	Ogwo mukazi akaba ari Omuguriiki , enzaarwa ya Sirofenikiya . Yaamweshengyereza ku amubingira ekyago aha muhara .
41007027	Na Yesu yaamugira ati : Okaarekire abaana baba nibo baabanza kugaburirwa ; ahabw'okuba tikihikire kukiriza ebyokurya by'abaana , okabitambikira embwa .
41007028	Ogwo mukazi yaamugarukamu ati : Eego , Mukama wangye ; kwonka embwa ezibunzire omunda y'emeeza , zirya oburagarika bw'ebyokurya by'abaana .
41007029	Yesu yaamugira ati : Ahabw'ekyo eki waagamba , yetaahire oshemereirwe ; muhara waawe yaarugwaho ekyago .
41007030	Ogwo mukazi atyo agaruka omuka , ashanga omwana abyami aha kitanda , ekyago kyamurugireho .
41007031	Bwanyima Yesu akagaruka naaruga omu nsi ya Tuuro , yaatoora ogwa Sidoni , yaahika aha Nyanja ya Galilaaya naaraba omu kyanga kya Dekapoli .
41007032	Okwo niyo baamureeteire omushaija ekifamatu orikuhebebera ; bakamweshengyereza ku amutaho engaro .
41007033	Yaamwiha omu kimbuuro ky'abantu , yaamwekiikana , yaamuta enkumu omu matu , yaamusiiga amacwante aha rurimi ;
41007034	yaareeba ahaiguru , yaatsinda , yaamugira ati : Efata , ekirikumanyisa ngu , Iguka !
41007035	Amatu ge gatyo gaiguka , n'akareka k'orurimi rwe kaarekuka , yaagamba gye .
41007036	Kandi Yesu yaabaragiira kutagira u baakigambira ; kwonka ei yaagarukiire kubazibira , niyo baagarukiire kukibuzya .
41007037	Baatangaara munonga , nibagira bati : Byona naabikora gye ; naahuriza ebifamatu , kandi naagambisa ebiteta !
41008001	Omu biro ebyo ekimbuuro ky'abantu kikagaruka kyateerana , kwonka baabura ekyokurya . Yesu yaayeta abatendekwa be , yaabagira ati :
41008002	Eki kimbuuro ky'abantu ka kyanyitsa esaasi , ahabw'okuba bamazire naanye ebiro bishatu bataine ki barikurya .
41008003	Ku ndaboohereze owaabo n'enjara , nibaija kugwera enshazi omu muhanda ; kandi abamwe omuribo barugire hare munonga .
41008004	Abatendekwa be baamugarukamu bati : N'oha owaakubaasa kutunga ebyokurya by'okuriisa aba bantu omu ihamba nk'eri ?
41008005	Nawe nikwo kubabuuza ati : Mwineho emigaati engahi ? Banu bati : Ni mushanju .
41008006	Atyo aragiira ekyo kimbuuro ky'abantu kushutama ahansi ; akwata egyo migaati mushanju ; ku aheza kusiima , agicwamu ebicweka , agiha abatendekwa be kugigabura ; nabo bagigaburira abo bantu .
41008007	Kandi bakaba baineho obwenyanja bukye ; ku aheza kubuha omugisha , nabwo abaragiira kubugabura .
41008008	Barya , baiguta ; bwanyima barundaana oburagarika obwatsigaraho , bwijuza ebitenga mushanju .
41008009	Obwo bakaba bari abantu nk'enkumi ina .
41008010	Mpaho aboohereza ; kandi nawe tahwama , atemba omu bwato n'abatendekwa be , baza omu nsi ya Dalumanuta .
41008011	Abafarisaayo bakaija , baatandika kuhakana na Yesu nibamushaba akamanyiso karikuruga ahari Ruhanga nibamutega .
41008012	Atyo atsinda munonga , abagira ati : Ahabw'enki ab'obusingye obu nibenda akamanyiso ? Buzimazima nimbagambira nti : Ab'obusingye obu tibarikwija kworekwa kamanyiso na kamwe .
41008013	Reero abatsigaho , agaruka atemba obwato , ayambuka seeri .
41008014	Mbwenu abatendekwa obwo bakaba beebirwe kutwara entanda , kureka omu bwato bakaba bainemu omugaati gumwe gwonka .
41008015	Yesu yaabeehanangiriza ati : Nyaabura ' mwe , muteho omutima , mwerinde ekitumbisa ky'Abafarisaayo n'ekya Herode .
41008016	Baagambirana bonka bati : Titwine mugaati .
41008017	Yesu ku yaakimanyire , yaababuuza ati : Ahabw'enki nimugaaniira eky'okutagira mugaati ? Biri kwo timukeetegyereize nobu kwakuba okukyenga ? Emitima yaanyu ekigangaire ?
41008018	Ka mwine amaisho , ahanki mutarikureeba ? Ka mwine amatu , ahanki mutarikuhurira ? Nari shi , timurikwijuka ?
41008019	Obu naacwamu emigaati etaano nkagigaburira abantu enkumi itaano , obwo mukarundaana oburagarika bwijwire ebitenga bingahi ? Bagarukamu bati : Ikumi na bibiri .
41008020	Kandi shi , obu naacwamu emigaati mushanju nkagigaburira abantu enkumi ina , obwo mukarundaana oburagarika bwijwire ebitenga bingahi ? Bagarukamu bati : Mushanju .
41008021	Arugaho ababuuza ati : Na hati timukeetegyereize ?
41008022	Bakahika Beetisaida ; abantu baareetera Yesu omushaija ohumire , baamushaba kumukoraho .
41008023	Yaakwata egyo mpumi omukono , yaagitwara aheeru y'ekyaro ; ku yaamusiigire amacwante omu maisho , yaamutaho engaro , yaamubuuza ati : Oine eki orikureeba ?
41008024	Ogwo mushaija yaabuuruura , yaagarukamu ati : Nindeeba abantu barikushusha emiti , nibagyenda .
41008025	Atyo agaruka amuta engaro aha maisho ge ; onu ahweza gye , akira , areebera kimwe ebintu byona .
41008026	Yesu amwohereza kutaaha owaabo , amugira ati : Nangwa n'omuri eki kyaro otazamu .
41008027	Yesu akarugayo n'abatendekwa be , yaaza omu byaro by'omuri Kaisaariya-Filipi . Ku baabaire nibagyenda , yaabuuza abatendekwa be ati : Beitu abantu baanyeta oha ?
41008028	Baamugarukamu bati : Abamwe nibagira ngu ori Yohaana Omubatizi , abandi ngu Eliya n'abandi ngu ori omwe aha barangi aba ira .
41008029	Ayongyera kubabuuza ati : Kwonka shi imwe , nimugira ngu ndi oha ? Petero amugarukamu ati : Ori Kristo .
41008030	Atyo Abeehanangiririza kimwe okutagira muntu weena ou baamumugambira .
41008031	Yesu atandika kubeegyesa ku Omwana w'omuntu ari ow'okubonabonesibwa munonga , akoogwa abakuru omu ihanga n'abahongyerezi abakuru n'abahangu b'eiteeka , akaitwa , kwonka hakihwaho ebiro bishatu akazooka .
41008032	Ebyo byona akabigamba butunu . Bwanyima Petero yaamuta hangahari , yaatandika kumuhana .
41008033	Kwonka Yesu ku yaahindukire , yaareeba abatendekwa be , yaakabukira Petero ati : Iwe Sitaane ' we , ngaruka enyima ; ahabw'okuba ebi orikuteekateeka ti bya Ruhanga , kureka n'eby'abantu .
41008034	Yesu akeeta ekimbuuro ky'abantu hamwe n'abatendekwa be , yaabagira ati : Omuntu weena orikwenda kunkuratira , ayeyogye , ayekorere omusharaba gwe , ankuratire .
41008035	Ahabw'okuba weena orikwenda kukiza amagara ge , aryagafeerwa ; kandi weena orihayo amagara ge ahabwangye n'ahabw'Amakuru Marungi , aryagagarurirwa .
41008036	Mbwenu omuntu nikimugasira ki kukubuura ensi yoona , haza akafeerwa amagara ge ?
41008037	Kandi buzimazima , omuntu akaahayo kintu ki kucungura amagara ge ?
41008038	Manya omuntu weena oriitwa enshoni ahabwangye n'ahabw'ebigambo byangye omu b'obusingye obu abarikuhampuka kandi abarikukora ebibi , Omwana w'omuntu nawe ku ariija aine ekitiinisa kya Ishe , ashagatiirwe baamaraika abarikwera , nikwo arimutwaza .
41009001	Kandi yaabagira ati : Buzimazima nimbagambira nti : Hariho abeemereire aha , abatarihikwaho kufa batakareebire bukama bwa Ruhanga nibwija n'obushoboorozi .
41009002	Ku haahingwireho ebiro mukaaga , Yesu yaatwara Petero na Yakobo na Yohaana , yaabatembya orushozi ruraingwa kwehereera ; reero yaahinduka okundi omu maisho gaabo ;
41009003	ebijwaro bye byayera nibimurinkana okukira oku omwozya w'emyenda weena omu nsi yaakubaasize kubyeza .
41009004	Kandi Eliya na Musa baababonekyera , nibagaaniira na Yesu .
41009005	Petero nikwo kugambira Yesu ati : Mwegyesa , ka ni kirungi itwe okushangwa turi aha ; mbwenu ka twombekye obuju bushatu : kamwe kabe akaawe , akandi kabe aka Musa , n'akandi aka Eliya .
41009006	Obwo akaba atarikumanya ki arikugamba , ahabw'okuba bakaba batiinire munonga .
41009007	Mpaho ekicu kyaija , kyabasangira , kandi eiraka ryayema omuri ekyo kicu , ryagira riti : Ogu n'Omwana wangye ou nkunda ; mumuhurire .
41009008	Ahonaaho ku baamagamagire , tibaareeba muntu ondi weena , kureka Yesu wenka .
41009009	Ku baabaire nibashuuma , nibaruga aha rushozi , Yesu yaabeehanangiriza kutagambira muntu weena ebi baareeba , okuhitsya obu Omwana w'omuntu arizooka omu bafiire .
41009010	Nabo ekyo baakyerinda , baayebuuza eki okuzooka omu bafiire kurikumanyisa .
41009011	Baarugaho baamubuuza bati : Ahabw'enki abahangu b'eiteeka bagira ngu , Eliya niwe w'okubanza kwija ?
41009012	Yaabagarukamu ati : N'eky'amazima ; Eliya n'ow'okubanza kwija , akagarura ebintu byona omu buteeka ; kwonka shi ahabw'enki kyahandiikirwe aha Mwana w'omuntu , ngu aryabonabonesibwa munonga , kandi agaywe ?
41009013	Kwonka ka mbagambire ku Eliya araherize kwija , kandi ku baamutwarize oku baayenzire , nk'oku Ebyahandiikirwe byamugambireho .
41009014	Ku baagarukire , baahika abandi batendekwa , baareeba ekimbuuro ky'abantu baingi kibashagatiire , n'abahangu b'eiteeka bamwe nibabahakanisa .
41009015	Ahonaaho ekimbuuro ky'abantu kyona ku kyamureebire kiti , kyatangaara munonga , kyairuka nikimwizira kumutangirira .
41009016	Nawe nikwo kubabuuza ati : Mwaba nimuhakana ki nabo ?
41009017	Omwe ahari abo bantu yaamugarukamu ati : Mwegyesa , naakureetera mutabani wangye ngugu , ariho ekyago ekimureeteire kuba ekiteta .
41009018	Ku kirikumukwata , kimutuura ahansi ; areeta eifuro omu kanwa , anena amaino , agangaara ; mbwenu ku nshabire abatendekwa baawe kukibinga , baaremwa .
41009019	Yesu omu kubagarukamu , yaabagira ati : Imwe ab'obusingye obutarikwikiriza ; ndyahitsya hi okuguma naimwe ? Ndyahitsya hi okubagumisiririza ? Nimumundeetere .
41009020	Batyo baamumureetera . Ahonaaho ekyago ku kyareebire Yesu , kyasikankura ogwo mwojo , yaagwa ahansi , yaagumaho naayekuringa , eifuro nirimureetwa omu kanwa .
41009021	Yesu yaabuuza ishe ati : Amazire mwanya ki akwatsirwe ? Onu ati : Okwiha omu buto ;
41009022	kandi kaingi kimunaga omu muriro n'omu maizi , ngu kimwite . Mbwenu ku oraabe oine eki orikubaasa kukora , tugirire embabazi , otuhwere .
41009023	Yesu amugarukamu ati : Ku oraabe noobaasa ? Manya byona bibaasikira oine okwikiriza .
41009024	Ahonaaho ishe w'omwana agamba n'eiraka rihango ati : Eego , niinyikiriza , mbwenu ntambira okutaikiriza kwangye !
41009025	Yesu , ku areeba abantu baingi nibamumiganiraho , akabukira ekyo kyago , ati : Iwe kyago ' we ekifamatu kandi ekiteta , ninkuragiira omurugyeho , otamugarukaho obundi .
41009026	Mpaho kimusikankura kubi munonga , kimurugaho nikiborooga ; omwojo ashusha nk'ofiire ; baingi bagira ngu yaafa .
41009027	Kwonka Yesu amukwata omukono , amwimutsya ; onu ayemerera .
41009028	Yesu ku yaataahire omu nju , abatendekwa be baamubuuza mpora , bati : Ahabw'enki itwe turemirwe kukibinga ?
41009029	Yaabagarukamu ati : Manya eky'omuringo nk'ogwo tikibingwa kindi , kureka okushaba n'okwesiibyakwo .
41009030	Ku baarugire aho , baagyenda nibaraba omuri Galilaaya . Yesu tiyaayenda muntu weena ku akimanya ,
41009031	ahabw'okuba akaba naayegyesa abatendekwa be , naabagambira ati : Omwana w'omuntu naija kurekurirwa abantu , bamwite ; haza ku haraahingureho ebiro bishatu aitsirwe , azookye omu bafiire .
41009032	Kwonka bo eki yaabagambiire tibarakyetegyereize , kandi baatiina kukimubuuza .
41009033	Bwanyima bakahika Kafarinaumu . Yesu ku yaabaire ari omu nju , yaababuuza ati : Ekintu eki mwaba nimuhakanaho omu muhanda , ni ki ?
41009034	Kwonka baahunama , ahabw'okuba bakaba nibahakana bonka , ngu omukuru omuribo n'oha ?
41009035	Nawe nikwo kushutama , akeeta eikumi na babiri kwija ahu ari , akabagira ati : Omuntu weena orikwenda kuba ow'okubanza , abe niwe yaaba ow'aha muheru , kandi abe omuheereza wa boona .
41009036	Atyo akwata omwana muto , amuta ahagati yaabo , amukiikira , abagira ati :
41009037	Weena oyakiira omu iziina ryangye omwe aha baana bato nk'ogu , biri niinye ayakiire ; kandi weena onyakiira , biri tiinye aba ayakiire , kureka ogwo owantumire .
41009038	Yohaana akamugira ati : Mwegyesa , tureebire omuntu naabinga ebyago omu iziina ryawe ; twamuzibira ahabw'okuba tarikutukuratira .
41009039	kwonka yaagira ati : Murekye kumuzibira ; ahabw'okuba tihariho muntu n'omwe okora eby'amahano omu iziina ryangye , kandi akangambaho kubi .
41009040	Manya weena otarikuturwanisa , biri n'ow'ab'orubaju rwaitu .
41009041	Weena orikubaha ekikopo ky'amaizi g'okunywa ahabw'okuba muri aba Kristo , buzimazima nimbagambira nti : Tariburira kimwe kihembo kye .
41009042	Kwonka weena orikuteeza entsibo omwe aha baana aba abato barikuunyikiriza , akabagwisa , haakiri abohwe orubengo omu maraka , anagwe omu nyanja .
41009043	Kandi omukono gwawe ku guraabe nigukureetera kukora ekibi , gutemeho ; haakiri iwe okutaaha omu magara agatahwaho ori ekimuga , okukira okugira emikono yombi okagyenda nayo okuzimu omu muriro ogutaraara .
41009044	Niyo enyogori z'abaayo zitafa , n'omuriro gwayo gutaraara .
41009045	Ekigyere kyawe ku kiraabe nikikureetera kukora ekibi , kitemeho ; haakiri iwe okutaaha omu magara agatahwaho ori ekirema , okukira okugira ebigyere byombi okanagwa nabyo okuzimu omu muriro .
41009046	[ Niyo enyogori z'abaayo zitafa , n'ei omuriro gwayo gutaraara . ]
41009047	Kandi eriisho ryawe ku riraabe nirikureetera kukora ekibi , riihemu ; haakiri iwe okutaaha omu bukama bwa Ruhanga oine eriisho rimwe , okukira okugira amaisho gombi okanagwa nago okuzimu omu muriro ,
41009048	ei enyogori z'abaayo zitafa , n'ei omuriro gwayo gutaraara .
41009049	Buri muntu aryateebwamu omuriro nk'oku bata omwonyo omu byokurya .
41009050	Omwonyo guba murungi ; beitu ku gwakuhwamu ensha , okaagigaruramu ota ? Mwerungyemu omwonyo , kandi mugirirane obusingye .
41010001	Yesu , ku yaarugire okwo , yaaza omu kyanga kya Buyudaaya na seeri ya Yorudaani . Ebimbuuro by'abantu byagaruka byamuteeraniraho ; nawe yaabeegyesa nk'okwe .
41010002	Abafarisaayo bamwe baamuhika , baamubuuza nibamutega bati : Omu iteeka nikiikirizibwa omushaija kushenda omukazi we ?
41010003	Nawe yaabagarukamu ati : Imwe Musa akabaragiira ata ?
41010004	Baamugira bati : Musa akaikiriza omushaija kuhandiika ebaruha y'okushenda omukazi we , ngu babone kutaanira kimwe .
41010005	Yesu nikwo kubagira ati : Manya eki yaabahandiikiriire ekyo kiragiro , n'ahabw'okugangaara kw'emitima yaanyu ;
41010006	kwonka okwiha omu kutandika kw'okuhangwa , Ruhanga akabahanga omushaija n'omukazi .
41010007	Nikyo omuntu atsigiraho ishe na nyina , akahamira aha mukazi we ,
41010008	bombi bakaba omubiri gumwe ; baba batakiri babiri kureka omwe .
41010009	N'ahabw'ekyo eki Ruhanga yaateeraine , hatarigira omuntu owaakitaanisa .
41010010	Ku yaagarukire omu nju , abatendekwa be baayongyera kukimubuuza ;
41010011	nawe yaabagira ati : Omushaija orikushenda omukazi we , akashwera ondi , aha mukazi we ogwo naaba ashambaine .
41010012	N'omukazi orikwangana , akashwerwa ondi mushaija , nawe biri ashambaine .
41010013	Abantu bakareetera Yesu abaana bato ngu abakwateho ; abatendekwa be baabakabukira .
41010014	Yesu ku yaakireebire , kyamugwisa kubi munonga , atyo yaabagira ati : Murekye abaana bato baije , bampikye , mutabazibira ; ahabw'okuba abari nk'abo obukama bwa Ruhanga n'obwabo .
41010015	Buzimazima nimbagambira nti : Weena otarikwikiriza bukama bwa Ruhanga nk'omwana muto taributaahamu .
41010016	Atyo yaababumbatira , yaabaha omugisha naabataho engaro .
41010017	Yesu ku yaabaire naimutsya orugyendo , omushaija yaija nairuka , yaamutsimbira amaju , yaamubuuza ati : Mwegyesa murungi , nkaakora ki nkabona kutunga amagara agatahwaho ?
41010018	Yesu yaamugira ati : Noonyetera ki murungi ? Manya tihabaho murungi , kureka Ruhanga wenka .
41010019	Noomanya ebiragiro ku bigira biti : Otariita , otarishambana , otariiba , otariha obwamushinja bw'ebishuba , otariryangatanisa , otiine shoimwe na nyoko .
41010020	Onu yaamugarukamu ati : Mwegyesa , ebyo byona ntuura nimbihitsya okwiha omu buto bwangye .
41010021	Yesu nikwo kumutsimba eriisho , akamukunda , akamugira ati : Mbwenu nooburwaho ekintu kimwe . Irooko , otunde ebi oine ; ebiraabirugyemu , obihe abooro ; mbwenu obwo oryatunga eitungo omu iguru ; haza oije onkuratire .
41010022	Onu ku ahurira ebyo , ahinduriza ahamaisho , agyenda aine obujune , ahabw'okuba akaba aine eitungo ringi .
41010023	Yesu nikwo kubabuzyamu amaisho , akagambira abatendekwa be ati : Ka kigumire abatungi kutaaha omu bukama bwa Ruhanga !
41010024	Abatendekwa be batangaarira ebyo bigambo ; kwonka Yesu agumizamu abagira ati : Baana ' mwe , ka kigumire abeesiga obutungi kutaaha omu bukama bwa Ruhanga !
41010025	Manya nikirahukira engamira kuraba omu kahengyere k'empitirizo , okukira omutungi kutaaha omu bukama bwa Ruhanga .
41010026	Kwonka bo baatangaara okukiraho ; baagambirana bati : Mbwenu shi , n'oha orikubaasa kujunwa ?
41010027	Yesu nikwo kubatsimba eriisho , akabagira ati : Aha bantu tikirikubaasika , kwonka ahari Ruhanga tikwo kiri ; ahabw'okuba Ruhanga abaasa byona .
41010028	Petero atyo amubuuza ati : Reeba , itwe tukatsigaho byona , twakukuratira !
41010029	Yesu amugarukamu ati : Buzimazima nimbagambira nti : Tihariho muntu owaatsigireho eka ye , nari abarumuna , nari banyaanya , nari ishe , nari abaana be , nainga ebibanja ahabwangye n'ahabw'Amakuru Marungi ,
41010030	otarizimuurirwa maju n'abarumuna na banyaanya na baanyina n'abaana n'ebibanja emirundi igana n'okukiraho omu busingye obu , otaireho n'okuhiiganisibwa , kwonka omu busingye oburiija akatunga amagara agatahwaho .
41010031	Manya baingi ab'okubanza baryaba ab'okuhereeruka , kandi ab'okuhereeruka baryaba ab'okubanza .
41010032	Ku baabaire bari omu muhanda nibainamuka Yerusalemu , Yesu abeebembeire , abatendekwa be baatangaara , kandi n'abandi abaabaire babakuratiire baatiina . Yaagaruka yaata eikumi na babiri hangahari , yaatandika kubagambira ebirikwija kumubaho ,
41010033	ati : Reeba , nitwinamuka Yerusalemu , kandi Omwana w'omuntu naija kuheebwayo aha bahongyerezi abakuru n'aha bahangu b'eiteeka , bamucwere orubanja rw'okwitwa , bamurekurire Abanyamahanga .
41010034	Reero bamushungise , bamucwere amacwante , kandi bamwite ; haza ku haraahingureho ebiro bishatu , azookye omu bafiire .
41010035	Yakobo na Yohaana beene Zebedaayo , bakamuhika , baamugira bati : Mwegyesa , nitukweshengyereza , otukorere kyona eki turaakushabe .
41010036	Yaabagarukamu ati : Mbwenu nimwenda ngu mbakorere ki ?
41010037	Baamugira bati : Ku oriba waahikire omu kitiinwa kyawe , otwikirize , omwe akushutame aha rubaju rwa buryo , ondi aha rwa bumosho .
41010038	Yesu yaabagira ati : Timurikumanya ki murikushaba . Ebyo nimubaasa kunywa ekikopo eki ndaanywe , n'okubatizibwa oku ndaabatizibwe ?
41010039	Baamugarukamu bati : Nitubaasa . Yesu yaabagira ati : Eego , ekikopo eki ndaanywe , naimwe muryakinywa , n'okubatizibwa oku ndaabatizibwe , naimwe muryakubatizibwa .
41010040	Kwonka okushutama aha rubaju rwangye rwa buryo nari aha rwa bumosho , ti kwangye kukugaba , kureka n'okw'abo abaakuteekateekyeirwe .
41010041	Reero abandi eikumi ku baakihuriire , baagwerwa kubi Yakobo na Yohaana ;
41010042	Yesu nikwo kubeeta , akabagira ati : Nimumanya ku abeetwa abategyeki b'Abanyamahanga babategyekyesa eikama , kandi n'abakuru baabo babaragiirisa obushoboorozi .
41010043	Kwonka tikwo kiri omuriimwe . Weena orikwenda kuba mukuru omuriimwe , abe omuheereza waanyu ,
41010044	kandi omuriimwe orikwenda kuba ow'okubanza , abe omuhuuku wa boona .
41010045	Manya Omwana w'omuntu taraizire kuheerezibwa , kureka okuheereza , n'okuhayo amagara ge kuba ekarabo ya baingi .
41010046	Bakataaha Yeriko ; Yesu ku yaabaire naarugayo aine abatendekwa be n'ekimbuuro ky'abantu , baashanga Baritimaayo mwene Timaayo , omusheegi empumi ashutami aha rubaju rw'omuhanda .
41010047	Ku yaahuriire ngu ni Yesu owa Nazareeti , yaatandika kwamuza ati : Yesu , mwene Daudi , ngirira embabazi !
41010048	Baingi baamukabukira nibamugambira ngu ahuname ; kwonka we yaayamuza okukiraho ati : Mwene Daudi , ngirira embabazi !
41010049	Yesu yaayemerera , yaagira ati : Nimumwete , aije . Batyo baayeta egyo mpumi , baagigira bati : Guma ; imuka , reeba , naakweta .
41010050	Atyo anaga omunagiro gwe , abandaituka , ahika ahari Yesu .
41010051	Yesu amubuuza ati : Nooyenda ngu nkukorere ki ? Egyo mpumi emugarukamu eti : Mukama wangye , niinyenda ngu ndeebe .
41010052	Yesu amugira ati : Yegyendere ; okwikiriza kwawe kwakukiza . Ahonaaho areeba , agyenda amukuratiire omu muhanda .
41011001	Ku baiririire Yerusalemu , baahika Beetifaagye na Beetaniya , haihi n'Orushozi rw'Emioliva , Yesu yaatuma babiri aha batendekwa be ,
41011002	yaabagira ati : Nimwirooko muze omu kyaro ekibari omumaisho . Ku muraakihikyemu muti , nimwija kureeba omwana gw'endogoya ogutakatembwahoga muntu , gutsibikire ; mugutsibure , mugureete .
41011003	Ku haraagire owaababuuza ati : Nimugutsiburira ki ? Mumugire muti : Mukama naagwenda kandi naija kugukugarurira juba .
41011004	Mpaho baagyenda , baashanga omwana gw'endogoya gutsibikire haihi n'eirembo aha muhanda rugyendwa ; baagutsibura .
41011005	Abantu abaabaire beemereire aho baababuuza bati : Nimukora ki okutsibura ogwo mwana gw'endogoya ?
41011006	Banu baabagambira ebi Yesu yaabatuma ; nabo baabareka baagyenda .
41011007	Batyo baareetera Yesu ogwo mwana gw'endogoya , baagutaho eminagiro yaabo ; yaagushutamaho .
41011008	Abantu baingi baayarira emyenda yaabo omu muhanda , abandi amataagi gayumbize agu baacwire omu misiri .
41011009	Kandi boona abaabaire beebembeire , na boona abaabaire bari enyima , baateera akaari bati : Hosaana ! Ogwo orikwija omu iziina rya Nyakubaho ahimbisibwe !
41011010	Obugabe bwa tatenkuriitwe Daudi oburikwija , nabwo buheebwe omugisha ! Hosaana , iwe ori ahaiguru owa Herebe !
41011011	Atyo Yesu ahika omuri Yerusalemu , ataaha omuri Nyaruju ku aheza kwetegyereza ebyamwo byona , bushangwa bwaizire , ashohora aza Beetaniya hamwe n'eikumi na babiri .
41011012	Eizooba ryakuratsireho , ku baabaire nibaruga Beetaniya , yaagira enjara .
41011013	Ku yaareebeire hangahari omutiini gwine amababi , yaaza kureeba yaaba guriho ebijuma . Kwonka ku yaaguhikire , yaashanga gutaine kindi kureka amababi gonka , ahabw'okuba bukaba butari bunaku obu emitiini eyaniramu .
41011014	Atyo agugira ati : Nihakabure owaarya aha bijuma byawe obundi ! N'abatendekwa be baamuhurira naagugira atyo .
41011015	Ku baahikire Yerusalemu , Yesu yaataaha omuri Nyaruju , yaatandika kubingamu abaabaire nibatundiramu n'abarikuguriramu ; yaajumika emeeza z'abaabaire nibahingisa empiiha , n'ebitebe by'abarikuguza enkombe ;
41011016	kandi tiyaikiriza muntu weena kuraba omuri Nyaruju aine eki ayekoreire .
41011017	Atyo abeegyesa naabagira ati : Beitu shi tikirahandiikirwe ngu : Enju yangye eryayetwa ey'okushabirwamu ab'amahanga goona ? Mbwenu imwe , ka mugihindwire eryaya ry'abambuzi !
41011018	Ekyo ku kyagwire abahongyerezi abakuru n'abahangu b'eiteeka omu kutu , baateeraho kusherura oburyo bw'okumukwata ; kwonka baamutiina , ahabw'okuba abantu bakaba nibatangaarira ebi arikwegyesa .
41011019	Omwabazyo ku gwakiikire , Yesu n'abatendekwa be baaruga omu rurembo .
41011020	Omu kasheeshe ku baabaire nibahingura , baareeba omutiini guri gwomeire kimwe n'emizi .
41011021	Petero yaijuka , yaagira Yesu ati : Mwegyesa , reeba omutiini ogu okyeenire , gwomire !
41011022	Yesu yaagarukamu ati : Mugume mwesigye Ruhanga .
41011023	Buzimazima nimbagambira nti : Omuntu weena ku yaakugambira orushozi oru ati : Tsinduka , oyenagye omu nyanja , ataine kubangaanisa mu mutima gwe , kwonka naikiriza ku eki yaagamba kirikwija kubakwo , kiryamukorerwa .
41011024	N'ahabw'ekyo nimbagambira nti : Kyona eki murishaba nimweshengyereza , mwikirize ngu muryakitunga , haza kwo muryakiheebwa .
41011025	Kandi ku muriba mwemereire nimushaba , mwaba mwine eki murikufa n'omuntu weena , mumusaasire ; Shoimwe ow'omu iguru abone naimwe kubasaasira ebibi byanyu .
41011026	[ Kwonka mu muraabe mutasaasiire , Shoimwe ow'omu iguru naimwe taribasaasira bibi byanyu . ]
41011027	Ku baagarukire Yerusalemu , Yesu yaagyendagyenda omuri Nyaruju ; abahongyerezi abakuru n'abahangu b'eiteeka n'abakuru omu ihanga baija ahu ari ,
41011028	baamugira bati : Ni bushoboorozi ki oburikukukoresa ebi ? Nari n'oha owaakuhaire obwo bushoboorozi obu orikukoresa ?
41011029	Yesu yaabagarukamu ati : Naanye ka mbabuuze ekibuuzo kimwe ; ku murangarukyemu , naanye niinyija kubagambira ahi naihire obushoboorozi oburikunkoresa ebyo .
41011030	Mbwenu okubatiza kwa Yohaana kukaruga ahari Ruhanga nari omu bantu ? Nimungarukyemu .
41011031	Batyo bakihakanaho bonka bati : Ku turaagire tuti : Kukaruga ahari Ruhanga , naija kutugira ati : Kandi shi , mukangira ki kumwikiriza ?
41011032	Mbwenu shi tugire ngu , kukaruga omu bantu ? Baatiina abantu , ahabw'okuba boona bakaba nibaikiriza ku buzimazima Yohaana yaabaire ari omurangi .
41011033	Nabo nikwo kugarukamu Yesu bati : Titurikumanya . Yesu nawe nikwo kubagira ati : Naanye tindikwija kubagambira obushoboorozi oburikunkoresa ebyo .
41012001	Kandi Yesu akagumizamu yaabagambira naabacwera enfumu egi , ati : Omuntu akahinga omusiri gw'emizaabibu , yaaguzitirira orugo , yaagurimamu einyuukiro rya viino , yaagwombekamu omunaara , yaagutsigira abashengi ; atyo yaataaha eihanga .
41012002	Obunaku ku bwahikire , yaatuma omuheereza we ahari abo bashengi , ngu bamutwekyere ebijuma by'emizaabibu .
41012003	Kwonka bo baamukwata , baamuteera , baamubinga engaro nsha .
41012004	Yaagaruka yaabatumaho ondi muheereza ; ogwo nawe baamuhutaaza omutwe , baamuhemagura .
41012005	Kandi yaabatumaho ondiijo , ogwo baamwita ; n'abandi baingi , abamwe baabaasha , abandi baabaita .
41012006	Akaba akitsigaizeho omwe , niwe mutabani omukundwa ; aha muheru gwa boona , yaamubatumaho , naagira ati : Shana mutabani wangye bakaamugirira enshoni .
41012007	Kwonka abo bashengi baagambirana bati : Manya ogu niwe muhunguzi ; nimwije tumwite , obuhunguzi bube obwaitu .
41012008	Batyo baamukwata , baamwita , baamunaga aheeru y'ogwo musiri .
41012009	Mbwenu mukama w'ogwo musiri gw'emizaabibu aryakora ki ? Aryaija , acwekyereze abo bashengi , reero omusiri gw'emizaabibu agutemu abandi .
41012010	Hari timukashomaga ekyahandiikirwe ? Ku nikigira kiti : Eibaare eri abombeki baayangire , niryo ryahindukire obuhamizo .
41012011	Ekyo kikakorwa Nyakubaho , kandi nikitutangaaza okukireeba .
41012012	Ku baakyengire egyo nfumu ku nibo erikurengyeza , baayenda kumukwata , kwonka baatiina enyanja y'abantu ; batyo baamutsigaho baayegyendera .
41012013	Kandi Yesu bakamutumaho Abafarisaayo bamwe n'ab'ekigombe ky'aba Herode kumutega omu bi arikugamba .
41012014	Baija baamugira bati : Mwegyesa , nitumanya ku oba ow'amazima , ku oteeta ha muntu weena , ahabw'okuba toreebera ha bukuru bw'omuntu , kureka oyegyesa omu mazima eby'omuhanda gwa Ruhanga . Mbwenu itwe okuha Kaisaari omushoro , kihikire nari tikihikire ?
41012015	Mwbenu shi , tuguhe nari turereere ? Yesu ahabw'okumanya oburyarya bwabo , abagira ati : Ahabw'enki nimuntega ? Nimumpe empiiha , ngireebe .
41012016	Batyo baagireeta ; nawe yaabagira ati : Ekishushani eki n'ebihandiikirweho n'eby'oha ? Baamugarukamu bati : N'ebya Kaisaari .
41012017	Nawe nikwo kubagira ati : Ebya Kaisaari mubihe Kaisaari , n'ebya Ruhanga mubihe Ruhanga . Batyo baamutangaarira munonga .
41012018	Bwanyima Abasadukaayo , abagira ngu abafa tibazooka , bakaija ahari Yesu , baamubuuza bati :
41012019	Mwegyesa , Musa akatuteeraho ekihandiiko ekirikugira ngu , mukuru w'omuntu ku yaakufa ari encwekye , omurumuna ahungure ogwo mufaakazi , azaarire mukuru we abaana .
41012020	Mbwenu hakaba hariho enyina-emwe mushanju ; ow'omujigaijo yaashwera omukazi , kwonka yaafa bucwekye .
41012021	Ow'omushubiro yaahungura ogwo mufaakazi , nawe yaafa atatsigire baana ; n'owa kashatu atyo ;
41012022	boona omushanju baafa bucwekye . Aha muheru gwa boona , omukazi nawe yaafa .
41012023	Mbwenu aha kuzooka kw'abafiire , ku barizooka , ahari abo aryaba muka oha ? Ahabw'okuba boona omushanju bakamushwera .
41012024	Yesu yaabagarukamu ati : Ekibahabisa ti ahabw'okuba mutarikumanya Ebyahandiikirwe , nobu gaakuba amaani ga Ruhanga ?
41012025	Manya abafiire ku barizooka , abantu tibarishwera kandi tibarishwerwa , kureka baryaba bari nka baamaraika omu iguru .
41012026	Kandi ebirikukwata aha by'okuzooka kw'abafiire , timukashomaga mu kitabo kya Musa , ekicweka ekirikugamba aha by'orushaka ruri , oku Ruhanga yaamugizire ati : Ndi Ruhanga wa Aburahamu , Ruhanga wa Isaaka , kandi Ruhanga wa Yakobo ?
41012027	Biri ti Ruhanga w'abafiire , kureka n'ow'abahuriire . Muhabiire kimwe !
41012028	Omwe aha bahangu b'eiteeka , owaabahuriire nibahakana , akeetegyereza oku Yesu yaabagarukiremu gye , akaija yaamubuuza ati : Omu biragiro byona , ekikuru ni kiiha ?
41012029	Yesu yaamugarukamu ati : Ekikuru n'eki : Iwe Isiraeli , hurira ! Mukama Ruhanga waitu niwe Mukama wenka .
41012030	Guma okunde Mukama Ruhanga waawe n'omutima gwawe gwona , n'amagara gaawe goona , n'obwengye bwawe bwona , n'amaani gaawe goona .
41012031	Ekya kabiri n'eki : Kunda mutaahi waawe nk'oku oyekunda . Tihariho kiragiro ekirikukira ebyo .
41012032	Omuhangu w'eiteeka yaamugira ati : Mwegyesa , waagamba gye , eki waagamba n'eky'amazima okugira ngu , Mukama Ruhanga n'omwe kandi tihariho ondi ;
41012033	kandi ngu , okumukunda n'omutima gwona , n'obwengye bwona , n'amaani goona , kandi n'okukunda mutaahi we nk'oku ayekunda . Ekyo nikikirira hare ekihongwa ekicwekize kyona , nari ekindi kitambo .
41012034	Yesu , ku yaamureebire yaagarukamu n'okwetegyereza , yaamugira ati : Obukama bwa Ruhanga toburi hare . Okwiha obwo tihaagira muntu n'omwe owaayehanga kumubuuza obundi .
41012035	Bwanyima Yesu , ku yaabaire naayegyesa omuri Nyaruju , yaagira ati : Abahangu b'eiteeka baiha hi okugira ngu , Kristo ni mwene Daudi ?
41012036	Haza kunu Daudi , obu yaagambisibwa Mutima Orikwera , yaagizire ati : Nyakubaho akagambira Mukama wangye ati : Shutama aha rubaju rwangye rwa buryo , okuhitsya obu ndigira abazigu baawe endibatiro y'ebigyere byawe .
41012037	Daudi nyakabara ku araabe naamweta Mukama , kandi shi naabaasa ata kuba omwana we ? Ekimbuuro ky'abantu abaabaire bamuhurikiize kyashemerererwa ebi yaagambire .
41012038	Yesu ku yaabaire naayegyesa , yaagira ati : Mwerinde abahangu b'eiteeka , abakunda kugyenda bajwaire amakanzu maraingwa , n'okutangirirwa omu butare ,
41012039	n'okushutama omu bitebe by'abakuru omu mateeraniro , n'omu myanya y'ebitiinwa aha magyenyi .
41012040	Nibo abo abanyaga eby'abafaakazi , kandi bakashaba nibarandagatana , ngu abantu babareebe . Baryacwerwa orubanja orurikukira orw'abandi !
41012041	Yesu ku yaashutamire ahashungaine n'eibiikiro rya Nyaruju , yaareeba abantu nibaritamu empiiha zaabo z'emitoijo ; kandi abatungi baingi nibatamu nyingi munonga .
41012042	Bwanyima haija omufaakazi omworo , yaatamu obusente bubiri , oburikwingana shilingi emwe .
41012043	Mpaho Yesu yaayeeta abatendekwa be , yaabagira ati : Buzimazima nimbagambira ku omufaakazi ogu omworo yaatamu bingi okukira abandi boona abaata omu ibiikiro .
41012044	Manya bo baatamu ebibashaagire ; kwonka we akakye aku yaaba aine niko yaanagamu , haza kari eitungo rye heza .
41013001	Yesu ku yaabaire naaruga omuri Nyaruju , omwe aha batendekwa be yaamugira ati : Mwegyesa , reeba . Ebishi , aga mabaare n'ebi byombeko nibitangaaza !
41013002	Yesu yaamugira ati : Ebi byombeko bihango nimubireeba ? Tiharitsigara ibaare na rimwe eritungamiire erindi eritarisheenyagurwa .
41013003	Kandi Yesu ku yaabaire ashutami aha Rushozi rw'Emioliva ahashungaine na Nyaruju , Petero na Yakobo na Yohaana na Andereya baamubuuza omu mubonano bati :
41013004	Tugambire ahu ebyo biribeeraho , kandi n'akamanyiso akarituhamiza ku ebyo biri haihi kuhikiirira ?
41013005	Yesu nikwo kutandika kubagambira ati : Mwerinde hatarigira omuntu weena owaabahabisa .
41013006	Manya baingi baryaija nibaanyeyeterera nibagira ngu , Niinye ; haza bahabise baingi .
41013007	Ku murihurira engamba n'emibuuro yaazo , mutaryekanga , ahabw'okuba ebyo n'eby'okubaho ; kwonka emperu eryaba etakahikire .
41013008	Manya obwo eihanga riryateera erindi , n'obugabe buteere obundi . Haryabaho emitsitsa oku n'oku , hataahe enjara nyingi ; haza ebyo biryaba biri entandikiro y'eby'obusaasi .
41013009	Kwonka imwe , mwerinde ; baryabahayo omu mashengyero , babateerere omu mateeraniro ; babeemereze omu maisho g'abategyeki abakuru n'ag'abagabe nibabantura , mube baakareebi bangye aharibo .
41013010	Kwonka Amakuru Marungi garyabanza garangirirwe omu mahanga goona .
41013011	Kandi ku baribatwara kubahayo , mutaryemereza omutima ahabw'eki murigamba , kwonka eki muriheebwa omuri ago magingo mube nikyo mwagamba ; manya tiimwe murigamba , kureka Mutima Orikwera .
41013012	Mukuru w'omuntu aryahayo omurumuna kwitwa , na ishe w'omwana aheyo omwana we , n'abaana baimukiirire abazaire baabo , babaitise .
41013013	Muryayangwa abantu boona ahabwangye ; kwonka origumisiriza akahika aha muheru , niwe arijunwa .
41013014	Ku murireeba ekirikuzira ekirikuhwerekyereza kyemereziibwe ahi kitakugiire -- orikushoma ebi ayetegyereze -- obwo abariba bari omuri Buyudaaya bahungire aha nshozi ;
41013015	oriba ori aha mutwe gw'enju , ataritemburuka kuza omu nju kwihamu ebye ;
41013016	n'oriba ori omu musiri , atarigaruka omuka kwihayo omunagiro gwe .
41013017	Ebishi bambe , abariba baine enda n'abarikwontsya omu biro ebyo baryagwerwa akagwe !
41013018	Mushabe ebyo bitakaabaho mu biro by'embeho .
41013019	Manya omu biro ebyo haryabaho eby'obusaasi ebitakabahoga , okwiha aha kutandika kw'ensi ei Ruhanga yaahangire n'okuhitsya hati , kandi ebitaribaho bundi .
41013020	Kuri Nyakubaho ataracwire ha biro ebyo , tihaakubaireho n'omwe owaakurokokire ; kwonka ahabw'entoore ze , ebyo biro akabicwaho .
41013021	Omu bunaku obwo ku harigira owaabagambira ati : Reeba , Kristo ari aha , nari , ari hariya , mutariikiriza ;
41013022	ahabw'okuba haryaimuka Ba-Kristo b'ebishuba n'abarangi b'ebishuba , bakore obumanyiso n'eby'okutangaaza , kuhabisa nangwa n'abatoorainwe , kyaba nikibaasika .
41013023	N'ahabw'ekyo naimwe mwerinde ; ebyo byona naabibagambira bitakabaireho .
41013024	Kwonka omu biro ebyo , eby'obusaasi ku biriheza kuhwaho , eizooba riryazima , n'okwezi tikuryaka ,
41013025	enyonyoozi ziryahanantuka omu iguru zigwe , n'eby'amaani eby'omu iguru bitengyeetsibwe .
41013026	Obwo baryareeba Omwana w'omuntu naizira omu bicu , aine obushoboorozi n'ekitiinisa kingi .
41013027	Haza aryatuma baamaraika be kutaaruura entoore ze nibaziiha omu mbaju ina ezi emiyaga ereetwamu , okwiha aha muheru gw'ensi okuta ahu eiguru rigarukira .
41013028	Mureebere aha mutiini ; eitaagi ryagwo ku ryoroba ryatooka amababi , mumanya ku ekyanda kiri haihi .
41013029	Naimwe nu nikwo kiri , ku murireeba ebyo nibibaho , mumanye ku ari haihi , ku yaahikire aha marembo .
41013030	Buzimazima nimbagambira nti : Ab'obusingye obu tibarihwaho ebyo byona bitakabaireho .
41013031	Eiguru n'ensi biryahwaho , kwonka ebigambo byangye tibirihwaho .
41013032	Mbwenu eby'ekiro ekyo n'obunaku bwakyo tihariho orikubimanya , nobu baakuba baamaraika b'omu iguru , nobu yaakuba Mwana , kureka Ishe wenka .
41013033	Mwerinde , mugume nimureeba , kandi mushabe , ahabw'okuba timurikumanya ahu obunaku obwo burihikira .
41013034	Buri nk'omuntu orikuza eihanga ; akiba naaruga omu ka , akagitsigira abaheereza be , buri omwe akamuha omurimo , kandi akaragiira omukumiirizi kuguma naareeba .
41013035	N'ahabw'ekyo mugume nimureeba , ahabw'okuba timurikumanya bunaku bu nyineeka ariiziramu , yaaba mu mwabazyo , nari mu itumbi , nari enkoko nizigamba , nainga omushekye nigujuguta ;
41013036	atakaija kitaraariire , akabashanga mugwejegyeire .
41013037	Kandi eki ndikubagambira , ninkigambira n'abandi boona , nti : Mugume nimureeba !
41014001	Ku haabaire hatsigaireyo ebiro bibiri ekiro ky'Obugyenyi bw'Okuhingurwaho n'obw'Emigaati Etatumbisiibwe kuhika , abahongyerezi abakuru n'abahangu b'eiteeka baasherura oburyo bu baraakwatiremu Yesu kitamanyirwe , bakamwita .
41014002	Kwonka baagira bati : Ekyo kitabaho omu biro by'amagyenyi , ngu hatakaabaho akajagararo omu bantu .
41014003	Yesu , ku yaabaire ari Beetaniya , omwa Simooni omubembe , ari aha meeza , omukazi yaamwijaho aine akacupa k'eibaare ry'omwengyengye , akarimu amajuta g'obuguzi bwingi , gooteize omugaju gw'obunyanunga ; yaayata egyo cupa , yaagamushuka omu mutwe .
41014004	Bamwe aha baabaire bariho baagambirana bagwirwe kubi , bati : Mbwenu aga majuta g'omugaju gaafa ki ?
41014005	Nangwa kuri gaatundwa , gakarugamu shilingi magana ashatu n'okukiraho , haza zikagabirwa abooro ! Batyo baagirira ogwo mukazi ekiniga .
41014006	Kwonka Yesu yaabagira ati : Mumurekye ; nimumugangiza ki ? Manya eki yankorera ni kirungi ,
41014007	ahabw'okuba imwe obutoosha abooro mutuura nabo , kandi nimubaasa kubakorera eby'embabazi mwaba nimwenda ; kwonka nyowe timuriguma naanye obutoosha .
41014008	Yankorera eki arikubaasa ; yaasiiga amajuta g'omugaju omubiri gwangye kugutebeekanisiza okuziikwa .
41014009	Buzimazima nimbagambira nti : Ahu amakuru Marungi aga garirangirirwa omu nsi yoona , eki ogu mukazi yaakora kiryagambwaho okumwijuka .
41014010	Yuda owa Kariota , omwe ahari ikumi na babiri , akaza aha bahongyerezi abakuru kubamanyisa oku araamubahe .
41014011	Ku baakihuriire , baashemererwa munonga , baamuraganisa kumuha empiiha ; nawe yaasherura oburyo bw'okumurebya .
41014012	Aha kiro ky'okubanza ky'Obugyenyi bw'Okuhingurwaho , eki baabaire batambiraho omwana gw'entaama gw'Okuhingurwaho , abatendekwa ba Yesu bakamubuuza bati : Nooyenda tuze kukuteekateekyera hi , ahu oraariire Obugyenyi bw'Okuhingurwaho ?
41014013	Atyo yaatuma babiri aha batendekwa be naabagira ati : Nimwirooko muze omu rurembo ; nimwija kubuganayo omushaija oyekoreire enyungu y'amaizi ; mumukurate .
41014014	Haza mugambire mukama w'enju ei araataahemu , muti : Omwegyesa yaakutumaho ati : Ekishengye kyangye ky'abagyenyi kiri nkahi , eki ndaariiremu Obugyenyi bw'Okuhingurwaho hamwe n'abatendekwa bangye ?
41014015	Ogwo mushaija naija kubooreka ekishengye kihango ky'omuri kaanyinaabiri , ekitegwirwe gye , kandi ekirimu byona ebirikwetengwa ; okwo mube niyo mwatuteguurira .
41014016	Abatendekwa baagyenda , baataaha omu rurembo , baashanga byona biri nk'oku yaabagambira ; baatebeekanisizayo eby'Obugyenyi bw'Okuhingurwaho .
41014017	Omwabazyo ku gwakiikire , Yesu yaija n'eikumi na babiri .
41014018	Mbwenu ku baabaire bari aha meeza nibarya , Yesu yaagira ati : Buzimazima nimbagambira nti : Omwe omuriimwe orikurya naanye naija kundeebya .
41014019	Mpaho baatandika kushaasha , baamubuuza nibakuratana bati : Mbwenu shi , niinye ?
41014020	Yaabagarukamu ati : N'omwe omuriimwe eikumi na babiri orikukoza naanye omu shohaani .
41014021	Manya Omwana w'omuntu naija kuba nk'oku kyamuhandiikirweho , kwonka ogwo muntu orikumureebya aryakareeba ! Nangwa ogwo muntu kuri atarazairwe !
41014022	Mbwenu ku baabaire nibarya , Yesu yaakwata omugaati , yaasiima , yaagucwamu , yaagubaha naagamba ati : Nimutoore ; ogu n'omubiri gwangye .
41014023	Bwanyima yaakwata ekikopo ; ku yaaherize kusiima , yaakibaha ; boona baanywaho .
41014024	Yaabagira ati : Egi n'eshagama yangye ey'endagaano ensya , eraasheeshwe ahabwa baingi .
41014025	Buzimazima nimbagambira nti : Tindinywa bundi ha kirugire omu mizaabibu , okuhitsya obu ndikinywa kiri kisya omu bukama bwa Ruhanga .
41014026	Ku baaherize kweshongora ekyeshongoro , baaza omu Rushozi rw'Emioliva .
41014027	Mpaho Yesu yaabagira ati : Mwena nimwija kumpemukaho , ahabw'okuba kikahandiikwa ngu : Ndyateera omuriisa , entaama zitaataane .
41014028	Kwonka ku ndaaheze kuzooka omu bafiire , niinyija kubeebembera ninza Galilaaya .
41014029	Petero nikwo kuhiga ati : Boona nobu baraakuhemukyeho , kwonka nyowe tindikwija kukuhemukaho !
41014030	Yesu nawe nikwo kumugira ati : Buzimazima ninkugambira nti : Iwe , eri izooba , eki kiro , enkoko ku eraabe etakagambire kabiri , nooba waanyogire kashatu .
41014031	Kwonka we yaagumizamu naahiga ati : Nobu kuraabe okufa naiwe , nikikabure , tindikwija kukwoga . N'abandi boona baahiga batyo .
41014032	Bakahika omu musiri ogurikwetwa Getesemaane . Yesu yaagambira abatendekwa be ati : Mube mushutami aha , mbe ninshaba .
41014033	Atyo yaatwara Petero na Yakobo na Yohaana ; yaatandika kugira obwoba bwingi n'okushoberwa .
41014034	Yaabagira ati : Omutima gwangye gwine enaku z'okuunyita ; mugume aha nimureeba .
41014035	Atyo airirayo omu maisho kakye , ajuumara ahansi , ashaba ngu ku kyakuba nikibaasika , egyo shaaha emuhingura .
41014036	Kandi agira ati : Abba , Taata , byona nibikubaasikira . Mbwenu nyihaho eki kikopo ; kwonka kitaba nkaanye oku ndikwenda , kureka nkaiwe oku orikwenda .
41014037	Ku yaizire , yaashanga bagwejegyeire ; yaagira Petero ati : Simooni , ogwejegyeire ? Tiwaabaasa kureeba naanye eshaaha emwe ?
41014038	Mureebe kandi mushabe , mutakaagwa omu kwohibwa ; manya omutima nigwenda , kwonka omubiri n'omweremwa .
41014039	Atyo agarukayo , ashaba naagamba ebigambo bimwe nka biri .
41014040	Kwonka ku agaruka , ashanga bagwejegyeire , ahabw'okuba amaisho gaabo gakaba garembire ; babura eki baamugarukamu .
41014041	Ku agaruka omurundi gwa kashatu , abagira ati : Mbwenu mugumizemu mugwejegyere , muhuumure . Ekyo nikimara ; obunaku bwahika Omwana w'omuntu kurekurirwa abasiisi .
41014042	Nimwimukye , tugyende . Reeba , orikundeebya ari haihi !
41014043	Yesu ku yaabaire naakigamba , haija Yuda , omwe ahari ikumi na babiri , hamwe n'ekimbuuro ky'abantu , bakwaitse zaarurara n'ebikoni , boohereziibwe abahongyerezi abakuru n'abahangu b'eiteeka n'abakuru omu ihanga .
41014044	Obwo egyo ndeebya ekaba yaabahaire akamanyiso neegira eti : Ou ndaanywegyere , biri niwe ogwo , mumukwate , mumutware mumurinzire .
41014045	Mbwenu ogwo mureebya ku aija , ahonaaho ahika Yesu , amugira ati : Mwegyesa ! Atyo amunywegyera .
41014046	Reero abo bamutaho engaro , bamukwata .
41014047	Mpaho omwe aha baabaire beemereire aho , asyorayo rurara ye , atema omuheereza w'omuhongyerezi omukuru , amucwaho okutu .
41014048	Bwanyima Yesu abagira ati : Beitu shi , obu murikuunyizira na zaarurara n'ebikoni kunkwata , ndi omwambuzi ?
41014049	Buri izooba ka naabaire mba haihi naimwe niinyegyesa omuri Nyaruju , haza mutankwate . Manya eki kyabaho ngu Ebyahandiikirwe bibone kuhikiirizibwa .
41014050	Ago magingo abatendekwa be bamutsigaho , boona bahunga .
41014051	Omutsigazi omwe amukuratira ajwaire omwenda gwa kitaani gwonka bamukwata ;
41014052	kwonka we abeesikura , abatsigira ogwo mwenda , ahunga ajwaire busha .
41014053	Mpaho baatwara Yesu aha muhongyerezi omukuru ; abahongyerezi abakuru boona hamwe n'abakuru omu ihanga n'abahangu b'eiteeka baateeranirayo .
41014054	Obwo Petero akaba amukuratiire , amuri hareho , okuhitsya obu baahikire omu kibuga ky'omuhongyerezi omukuru , akashutama n'abarinzi , akoota omuriro .
41014055	Obwo abahongyerezi abakuru n'eishengyero ryona bakaba nibasherura obwamushinja bw'okwomesereza Yesu , ngu babone kumwitisa , kwonka tibaabubona .
41014056	Manya baingi bakaba nibamwomesereza n'obwamushinja bw'ebishuba , kwonka butarikukwatirana .
41014057	Bwanyima abamwe baayemerera , baamwomesereza nibamubeiherera bati :
41014058	Tukamuhurira naagira ati : Ndyasheenya Nyaruju egi eyaayombekirwe emikono y'abantu , haza nyombekye endi omu biro bishatu , etombekirwe mikono y'abantu .
41014059	Hoona obwo nabwo obwamushinja bwabo tiburakwatiraine .
41014060	Omuhongyerezi omukuru nikwo kwemerera ahagati , akabuuza Yesu ati : Toine ki orikugarukamu omuri ebi aba bantu barikukwomesereza ?
41014061	Kwonka we yaahunama , tiyaamugarukamu n'akakye . Ogwo muhongyerezi nikwo kugaruka kumubuuza ati : Niiwe Kristo , Omwana w'Ogwo ohimbisibwa ?
41014062	Yesu amugarukamu ati : Eego , niinye ; kandi nimbagambira nti : Muryareeba Omwana w'omuntu ashutami aha rubaju rwa buryo rw'Ow'obushoboorozi , naizira omu bicu by'omu iguru .
41014063	Omuhongyerezi omukuru nikwo kutaagura ebijwaro bye , akagira ati : Mbwenu shi , nitukyendera ki baamushinja abandi ?
41014064	Manya mwayehuririra oku yaarogota ! Mbwenu nimuteekateeka muta ? Boona baamucwera orubanja bati : Ashemereire kufa .
41014065	Abamwe baatandika kumucwera amacwante n'okumukoma aha maisho , n'okumuteera entomi , nibamugira bati Ragura ! Abarinzi nabo baamuteera empi .
41014066	Petero ku yaabaire ari eifo omu kibuga , omwe aha bazaana b'omuhongyerezi omukuru yaija ,
41014067	yaareeba Petero ari aho naayota ; yaamutsimba eriisho , yaamugira ati : Naiwe waaba ori hamwe na Yesu Omunyanazareeti .
41014068	Kwonka we ayehakana ati : Eki orikugamba tindikukimanya , nobu kwakuba okukyetegyereza . Atyo ashohora naatoora ogw'eirembo ; haza enkoko egamba .
41014069	Ogwo muzaana amureeba , agaruka agambira abari aho ati : Ogu muntu ni mugyenzi waabo .
41014070	Kwonka nabwo ayehakana . Ku haahingwireho akaanya kakye , abeemereire aho nabo baagambira Petero bati : Buzimazima ori ow'omuri bari , ahabw'okuba ori Omunyagalilaaya .
41014071	Kwonka atandika kwekyeena n'okurahira ati : Ogwo muntu ou murikugamba , nyowe tindikumumanya .
41014072	Ahonaaho enkoko ashubiirira . Petero nikwo kwijuka eki Yesu yaamugambira ati : Enkoko ku eraabe etakagambire kabiri , nooba waanyogire kashatu . Atyo ahimintika emiziga , arira munonga .
41015001	Ku bwabaire nibutaagurikana , abahongyerezi abakuru hamwe n'abakuru omu ihanga , n'abahangu b'eiteeka , n'eishengyero ryona , baahanuura ; bwanyima baaboha Yesu , baamutwara , baamuha Pilaato .
41015002	Pilaato amubuuza ati : Weeza ori Omugabe w'Abayudaaya ? Onu amugarukamu ati : Waakigamba .
41015003	Abahongyerezi abakuru bamutabaariza bingi .
41015004	Pilaato agaruka amubuuza ati : Toine ki orikugarukamu n'akakye ? Reeba ebi baakutabaariza ku biri bingi .
41015005	Nabwo Yesu tamugarukamu ; ekyo kitangaaza Pilaato .
41015006	Mbwenu ahari ibara bugyenyi nk'obwo , Pilaato akaba amanyiriire kubarekurira embohe ei baabaire bamushaba .
41015007	Obwo , omuntu orikwetwa Baraba akaba abohirwe hamwe n'abagomi abaitiire abantu omu kajagararo .
41015008	Ekimbuuro ky'abantu ku kyagiire kushaba Pilaato kubakorera eki ashangwa abakorera ,
41015009	Pilaato yaabagarukamu naababuuza ati : Nimwenda ngu mbarekurire Omugabe w'Abayudaaya ?
41015010	Ahabw'okuba akaba naamanya ku abahongyerezi abakuru bamuhaireyo ahabwa eihari .
41015011	Abahongyerezi abakuru nikwo kwimukiiriza ekimbuuro ky'abantu , ngu haakiri abarekurire Baraba .
41015012	Bwanyima Pilaato agaruka ababuuza ati : Mwbenu shi ou murikweta Omugabe w'Abayudaaya nimwenda ngu mmugire nta ?
41015013	Kwonka bo baagaruka baayomba nibamugarukamu bati : Mubambe aha musharaba !
41015014	Pilaato nikwo kubabuuza ati : Ahanki ? Akozire kibi ki ? Kwonka bo bayomba munonga okukiraho bati : Mubambe aha musharaba !
41015015	Mpaho Pilaato ahabw'okwenda kugwisa gye abantu , abarekurira Baraba ; kandi ku aheza kuragiira kuteera Yesu ebyasha , amuhayo kubambwa aha musharaba .
41015016	Abaserukare nikwo kutwara Yesu , bakamuta omu kibuga ky'omu kikaari ky'ogwo mutegyeki ; bakeeta eihe ryabo ryona , rikateeranira hamwe .
41015017	Bakamujweka omwenda gwa bujwa , bakazinga ekirunga ky'amahwa , bakakimujweka omu mutwe .
41015018	Bakatandika kumutangirira bati : Singa , Mugabe w'Abayudaaya !
41015019	Bakamuteera orubingo omu mutwe , bakamucwera amacwante , bakatsimba amaju nibamuramya .
41015020	Ku baaherize kumushungisa batyo , baamujuura ogwo mwenda gwa bujwa , baamujweka ebye ; baamushohoza nibaza kumubamba aha musharaba .
41015021	Mpaho baabugana omuhinguzi Simooni owa Kureene , ishe Alekisandero na Ruufo , owaabaire naaruga omu kyaro ; baamugyema kumwekorerera omusharaba .
41015022	Batyo baahitsya Yesu omu mwanya ogurikwetwa Gologota , amakuru gaakyo ngu , omwanya gw'Empanga y'Omutwe .
41015023	Baamuha viino etimbwirwemu entsinda , kwonka yaagyanga .
41015024	Bwanyima baamubamba aha musharaba ; baabagana ebijwaro bye nibabiteerera enteenyu , kumanya eki buri omwe araatware .
41015025	Obu baamubamba aha musharaba zikaba ziri shaaha ishatu .
41015026	Ekihandiiko ekirikumanyisa eki baamutuzire , kikaba nikigira kiti : OMUGABE W'ABAYUDAAYA .
41015027	Kandi bakamubamba aha musharaba n'abambuzi babiri , omwe aha rubaju rwe rwa buryo , n'ondi aha rwa bumosho .
41015028	[ Ekyahandiikirwe kyabona kuhikiirira , ekirikugira kiti : Akabarirwa hamwe n'enkozi z'ebibi . ]
41015029	Abaabaire nibarabaho bakamutsyorera , nibamuha mutinzi , nibagira bati : Otyo ! Iwe orikusheenya Nyaruju okagaruka okagyombeka omu biro bishatu ,
41015030	mbwenu yejune , orugye aha musharaba !
41015031	Abahongyerezi abakuru hamwe n'abahangu b'eiteeka nabo baamushungisa nibagambirana bati : Ku yaajunire abandi ; mbwenu k'ataabaasa kwejune !
41015032	Kristo ogwo , Omugabe wa Isiraeli , hati naatemburukye aha musharaba tukireebe , haza tumwikirize ! N'abu yaabaire abambirwe nabo , baaba nikwo baamujuma .
41015033	Eshaaha mukaaga ku zaahikire , ensi yoona yaashwekwa omwirima , okuhitsya aha shaaha ya mwenda .
41015034	Kandi aha shaaha ya mwenda , Yesu yaahooga ati : Eloi , Eloi , lama sabakitaani ? Ekirikumanyisa ngu , Ruhanga wangye , Ruhanga wangye , ahabw'enki wantsigaho ?
41015035	Bamwe aha baabaire beemereire aho , ku baakihuriire , baagira bati : Nimuhurire , naayeta Eliya !
41015036	Omwe aharibo yairuka , yaajabika ekyangu omu viino y'encenku ; yaakishokamu orubingo , yaakimuha kukinyuunyuuta , naagira ati : Murekye tureebe Eliya yaaba naija kumuhanura !
41015037	Mpaho Yesu ku yaaherize kuborooga n'eiraka rihango , gwahwamu .
41015038	Reero omukingo gwa Nyaruju gwatemukamu emitanda ebiri okwiha aha mutwe okuta ahansi .
41015039	Omukuru w'abaserukare igana , owaabaire amwemereire omu maisho , ku yaareebire yaitsya atyo ogw'aha muheru , yaagira ati : Buzimazima ogu muntu abaire ari Omwana wa Ruhanga !
41015040	Hakaba hariho abakazi abaabaire nibareebera hangahari ; omuribo harimu Mariya Magadaleena , na Mariya nyina wa Yakobo omuto na Yose , na Saalome ,
41015041	abaabaire bamukuratira akiri Galilaaya nibamuheereza , kandi hakaba hariho n'abandi bakazi baingi abaabaire baizire nawe Yerusalemu .
41015042	Omwabazyo ku gwakiikire , haza riri eizooba ry'Okweteguura , niryo ryebembera Sabato ,
41015043	Yosefu owa Arimataaya omuhanuuzi mukuru w'eishengyero , nawe owaabaire ategyereize obukama bwa Ruhanga , yaayetuurira Pilaato n'obumanzi , yaamushaba omutumbi gwa Yesu .
41015044	Pilaato kyamutangaaza okuhurira ngu yaafiire ; nikwo kweta omukuru w'abaserukare igana , akamubuuza ku araabe buzimazima yaafiire .
41015045	Ku yaaherize kumanyisibwa ku yaafiire , yaikiriza Yosefu kutwara omutumbi .
41015046	Mpaho onu yaagura omwenda gwa kitaani , yaahanura Yesu , yaamuzinga omuri ogwo mwenda , yaamuta omu kituuro ekyabaire kishorogotoroirwe omu rukiri ; bwanyima yaakumbagaza eibaare , yaarikinga aha munwa gwakyo .
41015047	Haza Mariya Magadaleena na Mariya nyina wa Yose baareeba ahi yaamuta .
41016001	Sabato ku yaahwaire , Mariya Magadaleena na Mariya nyina wa Yakobo na Saalome baagura eby'omugaju by'okuza kumusiiga .
41016002	Omu kasheeshe munonga aha kiro ky'okubanza omu wiiki , baaza aha kituuro eizooba ryaturukire ;
41016003	baagambirana bati : N'oha oraatukumbagarize eibaare kuriiha aha munwa gw'ekituuro ?
41016004	Ku baanagireyo amaisho , baareeba eibaare , eryabaire riri rihango munonga , rikumbagaziibwe .
41016005	Ku baataahire omu kituuro , baareeba omutsigazi ojwaire ekanzu erikwera , ashutami aha rubaju rwa buryo ; baatangaara .
41016006	Kwonka we yaabagira ati : Murekye kutangaara , manya nimusherura Yesu owa Nazareeti obambirwe aha musharaba . Azookire , tari aha ; nimureebe ahi babaire bamutaire .
41016007	Mbwenu nimwirooko , mugambire abatendekwa be na Petero , ku yaabeebembera kuza Galilaaya ; niyo muraamureebere nk'oku yaabagambiire .
41016008	Abo bakazi baashohora , baaruga aha kituuro , bairuka baine orutetema kandi nibatangaara ; haza tibaagira muntu weena ou baakigambira , ahabw'okuba bakaba bahahaire omutima .
41016009	[ Yesu , ku yaazookire omu kasheeshe , aha kiro ky'okubanza omu wiiki , yaabanza kubonekyera Mariya Magadaleena , ou yaabaire abingireho ebyago mushanju .
41016010	Nawe yaagyenda , yaabigambira abu Yesu yaabaire atuura nabo , abaabaire nibacura , nibarira .
41016011	Kwonka ku yaabagambiire ngu ahuriire , kandi ngu yaamureeba , tibaikiriza .
41016012	Ebyo ku byahwaire , Yesu yaayeyoreka babiri ahari bo abaabaire nibaza omu kyaro , naashusha okundi .
41016013	Abo nabo baagarukayo , baabigambira abandi ; kwonka nabo tibaabaikiriza .
41016014	Bwanyima yaayeyoreka eikumi n'omwe nibarya . Yaabajuukirira ahabw'okutaikiriza n'okugangaaza emitima , ahabw'okuba tibaraikiriize by'abaamureebire aherize kuzooka omu bafiire .
41016015	Kandi yaabagira ati : Mugeyende omu nsi yoona , murangirire ebihangirwe byona Amakuru Marungi .
41016016	Oriikiriza akabatizibwa , aryajunwa ; kandi otariikiriza , aryasingwa orubanja .
41016017	Obu nibwo bumanyiso obu abaikiriza barimanyirwaho : baryabinga ebyago omu iziina ryangye , baryagamba endimi nsya ;
41016018	baryakwata enjoka , kandi ku barinywa ekirikwita kyona tikiribakora kubi ; baryata engaro aha barwaire , bakire .
41016019	Mpaho Mukama Yesu , ku yaaherize kugamba nabo , yaatwarwa omu iguru , yaashutama aha rubaju rwa buryo orwa Ruhanga .
41016020	Nabo baagyenda , baarangirira hoona , Mukama naakorera hamwe nabo kandi naahamya obutumwa bwabo n'obumanyiso obwabaire bukuratana nabwo . Amiina . ] [ Abahandiiki abamwe tibatamu mishororongo . Kandi abandi bahandiiki omu mwanya gw'emishorongo egyo bahendera Mariko n'ebigambo ebi : Abo bakazi , byona ebi baagambiirwe , baagyenda baabiteekyerereza Petero na bagyenzi be omu bigufu . Ebyo ku byahwaire , Yesu wenka yaatuma abo batendekwa be kurangirira hoonahoona amakuru ge agarikwera kandi agahuriire ag'okujunwa kw'ebiro n'ebiro . ]
42001001	Ow'ekitiinwa Teofilo , abantu baingi bakateeraho kuhandiika ebyabaireho omuriitwe .
42001002	Haza ebyo bakabiiha aha bi twagambiirwe abaabyereebeire n'agaabo okwiha obu byatandika , kandi bakatumwa kubirangirira .
42001003	Mbwenu naanye , ku naaherize kubicondooza byona okwiha aha kutandika , naasiima kubikuhandiikira nk'oku byakurataine ,
42001004	ngu obone kumanya ebi waayegyesiibwe ku biri eby'amazima .
42001005	Omu busingye bwa Herode omugabe wa Buyudaaya , hakaba hariho omuhongyerezi orikwetwa Zekariya ow'ab'omu rubu rwa Abiiya , n'omukazi we ow'omuri baijukuru ba Arooni , owaabaire naayetwa Elisaabeeti .
42001006	Bombi bakaba bari abahikiriire omu maisho ga Ruhanga , nibahikiiriza ebiragiro bya Nyakubaho byona n'ebyateirweho , bataine kamogo .
42001007	Kwonka bakaba bari encwekye , ahabw'okuba Elisaabeeti akaba ari engumba , kandi bombi bakaba baakuzire .
42001008	Mbwenu ku rwabaire ruri orubu rw'abahongyerezi abu Zekariya yaabaire arimu , Zekariya ogwo akaba naakorera Ruhanga omurimo gwe ogw'obuhongyerezi .
42001009	Obwo yaakwatwa enteenyu nk'oku omugyenzo gw'abahongyerezi gwabaire guri , kutaaha omu mwanya ogurikwera ogwa Nyakubaho kwotereramu obubaani .
42001010	Omuri ago magingo g'okwotereramu obubaani , ekimbuuro ky'abantu abarikuramya kikaba kiri aheeru nikishaba .
42001011	Mpaho maraika wa Nyakubaho yaamubonekyera , ayemereire aha rubaju rwa buryo orw'eitambiro eryotererwaho obubaani .
42001012	Zekariya ku yaamureebire , yaayekanga aitsirwe obwoba .
42001013	Kwonka maraika yaamugira ati : Zekariya , huumura . Manya eki otuura nooshaba kiikiriziibwe ; omukazi waawe Elisaabeeti aryakuzaarira omwana omwojo , omwete Yohaana .
42001014	Aryakureetera okushemererwa n'okunanuka , kandi ku arizaarwa , baingi baryayesiima ,
42001015	ahabw'okuba aryaba mukuru omu maisho ga Nyakubaho . Tarinywa viino nobu kyakuba ekirikusinza kyona . Aryaijura Mutima Orikwera akiri omunda ya nyina ,
42001016	kandi aryagarura Abaisiraeli baingi ahari Mukama Ruhanga waabo .
42001017	Aryamwebembera aine omutima n'amaani nk'ebya Eliya , ahindure emitima y'abazaire , ngu bagarukane n'abaana baabo , kandi ahindure abagomi , babone kugira obwengye bw'abahikiriire , atyo atebeekanisize Mukama abantu abamweteekateekyeire .
42001018	Zekariya nikwo kubuuza maraika ati : Nyowe ekyo ninkihamiza hi ? Ndi omugurusi kandi omukazi wangye akaikwire .
42001019	Maraika yaamugarukamu ati : Manya niinye Gaaburieli ogaragira Ruhanga . Mbwenu naatumwa kugamba naiwe n'okukumanyisa egyo nkuru nungi .
42001020	Kwonka hati nk'oku otaikiriza bi naakugambira , ebirihikiirira omu bunaku bwabyo obwatairweho , waaza kwigarwa akanwa , obure agagamba okuhitsya obu ebyo biribaho .
42001021	Omuri ago magingo abantu bakaguma bategyereize Zekariya , nibatangaara okureeba yaasiiba munonga omu mwanya ogurikwera .
42001022	Ku yaashohoire , tiyaabaasa kugamba nabo , baamanyiraho ku yaabonekyererwayo ; kwonka we yaaguma naakoresa obumanyiso , orurimi rugobirwe .
42001023	Orubu rwe rw'okuheereza ku rwahwaire , yaagaruka omuka .
42001024	Ku haahingwireho akaanya , omukazi we Elisaabeeti yaabaka enda , yaamara ameezi ataano atarikureebwa naagira ati :
42001025	Eki nikyo Mukama ankoreire obu asiimire kuunyihaho ekihemu omu bantu .
42001026	Elisaabeeti ku yaabaire ahikize ameezi mukaaga aine enda , maraika Gaaburieli yaatumwa Ruhanga omu rurembo rw'omuri Galilaaya orurikwetwa Nazareeti ,
42001027	aha mwishiki oshugaine , owaabaire ari ow'okuhingirwa omushaija orikwetwa Yosefu , ow'oruganda rwa Daudi . Omwishiki ogwo akaba naayetwa Mariya .
42001028	Maraika ku yaizire ahu ari , yaamugira ati : Shemererwa , iwe omutetsibwa buzima , Nyakubaho ari naiwe !
42001029	Mariya ebigambo ebyo byamuhuruutura omutima , yaayebuuza eki yaamuramukiza atyo .
42001030	Maraika nikwo kumugira ati : Mariya , huumura ! Manya ohairwe obutetsi ahari Ruhanga .
42001031	Reeba , noija kubaka enda , ozaare omwana omwojo , omwete Yesu .
42001032	Aryaba mukuru , ayetwe Omwana wa Rukiraboona . Mukama Ruhanga aryamuha engoma ya Daudi ishenkuru ;
42001033	ategyekye ab'oruzaaro rwa Yakobo obusingye bwona , n'obugabe bwe tiburihwaho .
42001034	Mariya yaabuuza maraika ati : Ekyo nikibaasika kita , nyowe ntaine mushaija ?
42001035	Maraika yaamugarukamu ati : Mutima Orikwera aryakwijaho , n'amaani ga Rukiraboona gakusangire . N'ahabw'ekyo ogwo mwana aryaba Orikwera , ayetwe Omwana wa Ruhanga .
42001036	Kandi reeba , na Elisaabeeti , ow'oruganda rwanyu ou babaire beeta engumba , hati omu bukaikuru bwe aine enda y'omwana omwojo y'ameezi mukaaga .
42001037	Manya tihariho kitabaasika ahari Ruhanga .
42001038	Mariya nikwo kugira ati : Reeba , ndi omuzaana wa Nyakubaho , ka kibe nk'oku waagamba . Mpaho maraika amutsigaho .
42001039	Omu bunaku obwo Mariya akaimuka , yaayehuuta , yaaza omu kyaro eky'omu nsi y'ebibungo omuri Buyudaaya .
42001040	Yaataaha omwa Zekariya , yaaramutsya Elisaabeeti .
42001041	Elisaabeeti ku yaahuriire ati Mariya naamuramutsya , omwana yaagurukaguruka omu nda ye . Elisaabeeti yaijura Mutima Orikwera .
42001042	Obwo yaagamba n'eiraka rihango ati : Oine omugisha okukira abakazi boona , n'omwana w'omu nda yaawe aine omugisha !
42001043	Mbwenu nyowe kyandugira hi nyina wa Mukama wangye okunzindukira ?
42001044	Reeba , ku naahurira nti nondamutsya , omwana w'omu nda yangye yaagurukaguruka ahabw'okushemererwa .
42001045	Buzimazima owaikiriize ebi Ruhanga yaamuraganiise ngu biryahikiirira , aine omugisha !
42001046	Mpaho Mariya agira ati : Amagara gangye nigahimbisa Nyakubaho ,
42001047	n'omutima gwangye nigwesingiriza omuri Ruhanga omujuni wangye ,
42001048	ahabw'okuba areebire obucureezi bw'omuzaana we ! Mbwenu okwiha hati ab'obusingye bwona baryaguma baanyete ow'omugisha ,
42001049	ahabw'okuba Omushoboorozi wa byona ankoreire bikuru . Eiziina rye n'eririkwera .
42001050	Embabazi ze azigirira abamutiina obusingye bwona .
42001051	Omukono gwe agukoreise eby'amaani ; yaataataana ab'emitima eyetunguura .
42001052	Ab'obushoboorozi abaihire aha bitebe , yaatunguura abacureezi .
42001053	Abaine enjara yaabaigutsa ebirungi , abatungi yaababinga engaro nsha .
42001054	Ahweraire Isiraeli omugaragwa we , naijuka embabazi ze ,
42001055	nk'oku yaaraganiise baatatenkuriitwe , Aburahamu n'abaijukuru obusingye bwona !
42001056	Mariya akaguma na Elisaabeeti ameezi nk'ashatu , bwanyima yaagaruka owaabo .
42001057	Ebiro bya Elisaabeeti ku byahikire , yaazaara omwana omwojo .
42001058	Bataahi be n'abanyabuzaare ku baahuriire oku Nyakubaho amugiriire embabazi nyingi , baashemererwa hamwe nawe .
42001059	Omwana ku yaahikize ebiro munaana , baija kumushara ; bakaba nibenda kumweta Zekariya , eiziina rya ishe ;
42001060	kwonka nyina yaabangira naagira ati : Ngaaha , ayetwe Yohaana .
42001061	Baamugarukamu bati : Ka hatariho n'omwe omu ruganda rwanyu oyetwa eryo iziina .
42001062	Batyo baabuzisa ishe engaro oku arikwenda ogwo mwana ayetwe .
42001063	Ishe yaabashaba eky'okuhandiikaho ; yaahandiika ati : Eiziina rye ni Yohaana . Boona baatangaara .
42001064	Omuri ako kaanya orurimi rwe rwakomooroka , yaatandika kugamba kandi yaahimbisa Ruhanga .
42001065	Bataahi baabo boona baakwatwa obwoba ; ebyabaireho byona byagambwa omu nsi ya Buyudaaya yoona ey'ebibungo .
42001066	Boona abaabihuriire baabigumya aha mutima nibeebuuza bati : Beitu ogu mwana aryarugamu muntu ki ? Kandi buzimazima amaani ga Nyakubaho gakaguma nawe .
42001067	Zekariya ishe akaijura Mutima Orikwera , yaaranga ati :
42001068	Mukama Ruhanga wa Isiraeli ahimbisibwe , ahabw'okuba aizire kujuna abantu be .
42001069	Atwimukiize Omujuni w'obushoboorozi omu b'oruzaaro rwa Daudi omugaragwa we ,
42001070	nk'oku ira yaaraganisiize omu barangi be abarikwera ,
42001071	ngu aryatujuna abazigu , atwihe omu mikono y'abarikutwanga boona .
42001072	Eki akikozire kworeka embabazi ezi yaaraganiise baatatenkuriitwe , n'okwijuka endagaano ye erikwera .
42001073	Endahiro ei yaarahiire Aburahamu tataitwe ,
42001074	ngu atwihe omu mikono y'abazigu baitu , tubone kumuheereza tutaine bwoba ,
42001075	nitwera kandi tuhikiriire omu maisho ge , ebiro by'amagara gaitu byona .
42001076	Naiwe mwana ' we , oryayetwa omurangi wa Rukiraboona , ahabw'okuba niiwe oryebembera Mukama kumutebeekanisiza omuhanda ,
42001077	n'okumanyisa abantu be okujunwa oku batunga baasaasirwa ebibi byabo .
42001078	Ruhanga waitu ahabw'embabazi ze enyingi , aryatureetera omushekye gujugute ,
42001079	gumurikire abari omu mwirima n'omu kibunda kya rufu , n'okushoronzya ebigyere byaitu omu muhanda gw'obusingye .
42001080	Omwana ogwo akaguma naakura , yaahama omu mutima , kandi yaatuura omu ihamba okuhitsya obu yaayeyorekire Isiraeli .
42002001	Omu biro ebyo Kaisaari-Augusto akashohoza ekiragiro , ngu abantu b'omu nsi yoona beehandiikise .
42002002	Okwehandiikisa okwo okw'okubanza kukabaho obu Kwirinio yaabaire ari omutegyeki wa Siriya .
42002003	Mpaho buri omwe yaaza omu rurembo rw'owaabo kuhandiikwa .
42002004	Na Yosefu yaaruga omuri Nazareeti ey'omuri Galilaaya , yainamuka Buyudaaya , omu rurembo rwa Daudi orurikwetwa Beetelehemu , ahabw'okuba akaba ari ow'oruzaaro rwa Daudi kandi ow'omuryango gwe .
42002005	Yaazayo kwehandiikisa na Mariya , ou yaabaire naagamba obugyenyi , aine enda .
42002006	Ku baabaire bakiri okwo , obunaku bwe bw'okuzaara bwahika .
42002007	Yaazaara omwana omwojo omujigaijo , yaamushembashemba omu twenda , yaamubyamya omu kaato k'ente ahabw'okuburirwa omwanya omu nju y'abagyenyi .
42002008	Omu nsi egyo hakaba hariyo abariisa , abaabaire baraara omu ishwa , barinzire entaama zaabo nibaihaihana .
42002009	Maraika wa Nyakubaho akababonekyera , n'ekitiinwa kya Nyakubaho kyabaakira kibeehinguririize ; baatiina munonga .
42002010	Kwonka maraika yaabagira ati : Muhuumure ! Manya naabaijanira enkuru nungi , eraareetere abantu boona okushemererwa kwingi .
42002011	Eri izooba omujuni , niwe Kristo Mukama , yaabazaarirwa omu rurembo rwa Daudi .
42002012	Eki nikyo kiraababeere akamanyiso : nimwija kushanga omwereere ashembashembirwe omu twenda abyami omu kaato k'ente .
42002013	Ahonaaho hamwe na maraika ogwo hakabaho ekimbuuro kihango kya baamaraika , baahimbisa Ruhanga nibeeshongora bati :
42002014	Ruhanga aheebwe ekitiinwa ahaiguru owa Herebe ! N'abantu abu asiima bagire obusingye omu nsi !
42002015	Baamaraika , ku baaherize kubarugaho , baagaruka omu iguru ; abariisa baagambirana bati : Ka tuze Beetelehemu , tureebe ekyo ekyabaho , eki Nyakubaho yaatumanyisa .
42002016	Batyo baayehuuta , baahika ahi Mariya na Yosefu baabaire bari , baashanga omwereere abyami omu kaato k'ente .
42002017	Ku baamureebire , baagaruka baabaruura ebi baagambirwa ahariwe ,
42002018	kandi boona abaakihuriire baatangaarira ebi abo bariisa baabagambira .
42002019	Kwonka Mariya akagumya ebyo bigambo aha mutima naabiteekateekaho munonga .
42002020	Mpaho abariisa baagarukayo nibaha Ruhanga ekitiinwa , kandi nibamuhimbisa ahabwa byona ebi bahuriire n'ebi bareebire , ahabw'okuba buzimazima bikaba nk'oku babigambiirwe .
42002021	Ekiro kya munaana ku kyahikire , obunaku bw'omwana kusharwa bwahika , baamweta eiziina Yesu , eri maraika yaamwetsire atakabakirwe .
42002022	Obunaku bwabo bw'okwezibwa ku bwahikire , nk'oku kyaragiirwe omu iteeka rya Musa , baamwinamura Yerusalemu kumuhongyera Nyakubaho ,
42002023	nibakuratira ekyahandiikirwe omu iteeka rya Nyakubaho , ekirikugira kiti : Buri kiigura-nda kyona ekishaija n'eky'okuhongyerwa Nyakubaho ;
42002024	kandi n'okuhayo ekiraatambwe , amaiba abiri nari obwana bw'enkombe bubiri , nk'oku kirikuragiirwa omu iteeka rya Nyakubaho .
42002025	Mbwenu obwo omuri Yerusalemu hakaba harimu omushaija orikwetwa Simeoni , omuntu ohikiriire kandi orikukunda Ruhanga . Akaba atuura ategyereize obunaku obu Isiraeli erihuumurizibwamu , kandi na Mutima Orikwera amuriho .
42002026	Mutima Orikwera akaba amushuuruuriire , ngu tarifa atakareebire Kristo wa Mukama .
42002027	Akaija omuri Yerusalemu amurikiirwe Mutima ogwo ; kandi abazaire ku baareetsiremu omwana Yesu kumukorera nk'oku eiteeka ririkuragiira ,
42002028	yaamwakiira , yaamukiikira omu mikono , yaahimbisa Ruhanga naagira ati :
42002029	Nyakubaho wangye , mbwenu waaza kureka omuheereza waawe agyende n'obusingye nk'oku waaraganiise .
42002030	Ahabw'okuba naayereebera okujuna kwawe ,
42002031	oku waateekateekire kureebwa amahanga goona ,
42002032	kuba omushana gw'okumurikira Abanyamahanga , n'okuba ekitiinwa ky'abantu baawe Abaisiraeli .
42002033	Ishe na nyina w'omwana ku baabaire nibatangaarira ebyabaire nibimugambwaho ,
42002034	Simeoni yaabaha omugisha , yaagira Mariya nyina ati : Omwana ogu akateebwaho , ngu baingi omuri Isiraeli bagwe , kandi baingi baimukye . Akateebwaho kuba akamanyiso aku batariikiriza ,
42002035	ngu ebiteekateeko by'abaingi bibone kushuuruuka ; kandi naiwe rurara eryakucumita omutima .
42002036	Reero hakaba hariho omurangikazi Ana , muhara wa Fanueli , ow'omu ruganda rwa Asheri , owaabaire akaikwire munonga . Ebiro bye eby'obuhangare ku byahwaire ,
42002037	yaamara emyaka mushanju ashweirwe , atakabaire mufaakazi . Mbwenu obwo akaba ahikize emyaka makumi munaana n'ena y'obukuru , kandi akaba ataruga muri Nyaruju , naahereza Ruhanga nyomushana na nyekiro , ataireho okwesiibyakwo n'okushaba .
42002038	Ku yaizire omuri ako kaanya , yaatandika kuhimbisa Ruhanga ; eby'ogwo mwana yaabigambira boona abaabaire batuura bategyereize okucungurwa kwa Yerusalemu .
42002039	Ku baaherize kukora byona nk'oku eiteeka rya Nyakubaho ryabaire riragiira , baagaruka Galilaaya omu rurembo rw'owaabo orwa Nazareeti .
42002040	Okwiha obwo omwana yaakura , yaagira amaani n'obwengye bwingi , naasiimwa Ruhanga .
42002041	Buri mwaka abazaire ba Yesu bakaba baza Yerusalemu aha Bugyenyi bw'okwijuka Okuhingurwaho .
42002042	Ku yaahikize emyaka ikumi n'ebiri , bainamuka kuza ahari obwo bugyenyi nk'obutoosha .
42002043	Ku baabaire nibagaruka owaabo nibaruga aha bugyenyi , ogwo mwana Yesu yaatsigara Yerusalemu abazaire be batakimanyire .
42002044	Baateekateeka ngu , shana ari omu kimbuuro ky'abandi bagyenzi . Ku baaherize kugyenda eizooba ryona , baaza kumusherura omu banyabuzaare n'omu bamanyi .
42002045	Ku baaremirwe kumubona , baakuba , baagaruka Yerusalemu nibamusherura hoonahoona .
42002046	Ku haahingwireho ebiro bishatu , baamushanga omuri Nyaruju ashutami ahagati y'abeegyesa abakuru , abategire okutu kandi naababuuza .
42002047	Boona abaamuhuriire baatangaarira obwengye bwe n'oku arikubagarukamu .
42002048	Abazaire be ku baamureebire , baatangaara . Nyina yaamugira ati : Mwana wangye , otutuzire ki ? Reeba oku sho naanye tufiire kubi nitukusherura .
42002049	Nawe abagarukamu ati : Mubaire nimunsherurira ki ? Timurikumanya ku nshemereire kwehenengyera ebya Tata ?
42002050	Kwonka bo tibaashoboorokyerwa makuru g'eki yaagamba .
42002051	Atyo yaashuuma nabo , baaza Nazareeti , yaaguma naabahurira . Nyina yaagumya ebyo byona aha mutima .
42002052	Na Yesu yaayeyongyera kukura omu bwengye n'omu mubiri , naasiimwa Ruhanga n'abantu .
42003001	Omu mwaka gwa ikumi n'etaano ogw'omu busingye bwa Tiberio-Kaisaari , Pontio Pilaato obu yaabaire ari omutegyeki wa Buyudaaya , Herode ari ow'eishaza rya Galilaaya , na Filipo mwene ishe ari ow'eishaza ry'ebyanga bya Ituraaya na Turakoniiti , Lusaniya ari ow'eishaza rya Abileene ,
42003002	kandi Anasi na Kayaafa bari abahongyerezi abakuru , ekigambo kya Ruhanga kikaizira Yohaana mwene Zekariya omu ihamba .
42003003	Yaagyenda naaraba omu nsi yoona ehereeraine na Yorudaani , naarangirira abantu , ngu beegarukyemu , babatizibwe , babone kusaasirwa ebibi .
42003004	Manya kikahandiikwa omu kitabo ky'ebyagambirwe omurangi Isaaya , ngu : Hariho orikwamuriza omu ihamba , ati : Mutebeekanisize Mukama omuhanda , mugorore otuhanda twe .
42003005	Ekyetwa oruhanga kiijuzibwe , orushozi rwona n'ekibungo kyona bibandikwe , emihanda ekiikami egororwe , enguuto ezitaringaniire ziringaanizibwe
42003006	haza abantu boona bareebe okujuna kwa Ruhanga .
42003007	Abantu baingi bakaija ahari Yohaana ngu ababatize ; nawe nikwo kubagira ati : Imwe baana b'empiri ' mwe , n'oha obahabwire kuhunga ekiniga ekirikwenda kwija ?
42003008	Mbwenu , ku muraabe mwegarukiremu , nimukyorekyere omu mitwarize yaanyu , kandi murekye kweraata nimwegambaho muti : Niho twine Aburahamu tataitwe . Manya nimbagambira nti : Ruhanga amabaare aga naabaasa kugaihiramu Aburahamu abaijukuru .
42003009	Nangwa na hati empango etairwe aha mizi y'emiti . N'ahabw'ekyo omuti gwona ogutarikwana bijuma birungi nigwija kutemwa , gunagwe omu muriro .
42003010	Abantu nikwo kumubuuza bati : Mbwenu shi , tukore ki ?
42003011	Yaabagarukamu ati : Oraabe aine amakanzu abiri aheho otariine , n'oine ebyokurya atwaze atyo .
42003012	Abashorooza b'omushoro abaizire kubatizibwa nabo baamugira bati : Mwegyesa , itwe tugire tuta ?
42003013	Yaabagambira ati : Mutarishorooza ebirikukira ebi mwaragiirwe .
42003014	Abaserukare nabo baamubuuza bati : Mbwenu itwe nootugambaho ki ? Tushemereire kutwaza tuta ? Yaabagarukamu ati : Mutarinyaga abantu nimubabeiherera nari nimubatakisa , kureka mumarwe ebihembo byanyu .
42003015	Abantu ku baabaire bategyereize n'ekihika nibateekateeka ahari Yohaana , ngu shana niwe Kristo ,
42003016	Yohaana yaabagambirira hamwe boona ati : Nyowe nimbabatiza n'amaizi , kwonka hariho ondi orikunkiza obushoboorozi orikwenda kwija , ou ntashemereire kukomoorora orukoba rw'enkaito ze . We aryababatiza na Mutima Orikwera kandi n'omuriro .
42003017	Orugari rwe rw'okuheheeza rumuri omu ngaro ; naija kweyerera embuga ye n'okuhunika engano ye omu kitara kye ; reero ebishushunga abyotsye omu muriro ogutaraara .
42003018	Hariho n'ebindi bingi ebi yaayehanangiriize abantu naabagambira amakuru marungi .
42003019	Kwonka ow'eishaza Herode ou Yohaana yaabaire ateisize ahabwa Herodiya muka mwene ishe , n'ahabw'ebindi bicumuro ebi yaabaire akozire ,
42003020	ahari ebyo byona akongyeraho n'eky'okuta Yohaana ogwo mu kihome .
42003021	Abantu boona ku baaherize kubatizibwa , Yesu nawe yaabatizibwa . Ku yaabaire naashaba , eiguru ryakinguuka ,
42003022	Mutima Orikwera yaamushuumaho naashusha nk'enkombe , kandi eiraka ryayema omu iguru nirigira riti : Niiwe Mwana wangye ou nkunda , kandi ou nshemerererwa munonga .
42003023	Yesu akatandika obutumwa bwe aine emyaka nka makumi ashatu y'obukuru , kandi akaba naateekateekwaho kuba mwene Yosefu , Yosefu mwene Heeli ,
42003024	Heeli mwene Matati , Matati mwene Leevi , Leevi mwene Meleki , Meleki mwene Yanai , Yanai mwene Yosefu ,
42003025	Yosefu mwene Matatiya , Matatiya mwene Amosi , Amosi mwene Nahumu , Nahumu mwene Esili , Esili mwene Nagayi ,
42003026	Nagayi mwene Maati , Maati mwene Matatiya , Matatiya mwene Semei , Semei mwene Yoseki , Yoseki mwene Yooda ,
42003027	Yooda mwene Yoana , Yoana mwene Reesa , Reesa mwene Zerubabeeli , Zerubabeeli mwene Shealitieli , Shealitieli mwene Neeri ,
42003028	Neeri mwene Meleki , Meleki mwene Adi , Adi mwene Koosamu , Koosamu mwene Elimoodamu , Elimoodamu mwene Eri ,
42003029	Eri mwene Yoshua , Yoshua mwene Eliezeeri , Eliezeeri mwene Yorimu , Yorimu mwene Matati , Matati mwene Leevi ,
42003030	Leevi mwene Simeoni , Simeoni mwene Yuda , Yuda mwene Yosefu , Yosefu mwene Yonani , Yonani mwene Eliyakimu ,
42003031	Eliyakimu mwene Melea , Melea mwene Menaani , Menaani mwene Matata ; Matata mwene Natani , Natani mwene Daudi ,
42003032	Daudi mwene Yese , Yese mwene Obedi , Obedi mwene Boazi , Boazi mwene Sala , Sala mwene Nahashooni ,
42003033	Nahashooni mwene Aminadabu , Aminadabu mwene Adimini , Adimini mwene Arini , Arini mwene Hezirooni , Hezirooni mwene Perezi , Perezi mwene Yuda ,
42003034	Yuda mwene Yakobo , Yakobo mwene Isaaka , Isaaka mwene Aburahamu , Aburahamu mwene Teera , Teera mwene Nahori
42003035	Nahori mwene Serugi , Serugi mwene Reu , Reu mwene Pelegi , Pelegi mwene Eberi , Eberi mwene Sheela ,
42003036	Sheela mwene Kainaani , Kainaani mwene Arifakisaadi , Arifakisadi mwene Sheemu , Sheemu mwene Noa , Noa mwene Lameki ,
42003037	Lameki mwene Metusela , Metuseela mwene Enoka , Enoka mwene Kainaani ,
42003038	Kainaani mwene Enosi , Enosi mwene Seeti , Seeti mwene Adamu , na Adamu owa Ruhanga .
42004001	Yesu akaruga Yorudaani , aijwire Mutima Orikwera owaamutwaire omu ihamba ;
42004002	yaamarayo ebiro makumi ana naayohibwa Sitaane . Ebiro ebyo byona akaba ataine ki arikurya ; aha muheru yaagira enjara .
42004003	Sitaane nikwo kumugira ati : Ku oraabe ori Omwana wa Ruhanga , ragiira eri ibaare rihindukye ekyokurya .
42004004	Yesu yaamugarukamu ati : Kikahandiikwa ngu : Omuntu tatungwa byokurya byonka .
42004005	Mpaho Sitaane amutwara ahatunguukire munonga ; omu kaanya kakye amworeka obugabe bwona obw'omu nsi ,
42004006	amugira ati : Niinyija kukuha ekitiinwa kyabwo n'obushoboorozi bw'okubutegyeka , ahabw'okuba nkabuheebwa kandi mbuha ou ndikwenda .
42004007	Mbwenu ku orandamye , byona nibiija kuba ebyawe .
42004008	Kwonka Yesu yaamugarukamu ati : Kikahandiikwa ngu : Ogume oramye Mukama Ruhanga waawe , kandi we wenka obe niwe waaheereza .
42004009	Bwanyima yaamutwara Yerusalemu , yaamwemereza aha itungu rya Nyaruju , yaamugira ati : Ku oraabe ori Omwana wa Ruhanga , yerekyere oyenagye ahansi ,
42004010	ahabw'okuba kikahandiikwa ngu : Aryakukwatsa baamaraika be bakurinde .
42004011	Kandi ngu : Baryakutega emikono , ngu orekye kuhonda ekigyere kyawe aha ibaare .
42004012	Kwonka Yesu yaamugarukamu ati : Kikagambwa ngu : Otaryosya Mukama Ruhanga waawe .
42004013	Sitaane ku yaamazireyo ebyo byosyo byona , yaamurugaho , kugaruka obundi bunaku .
42004014	Yesu akagaruka Galilaaya aine amaani ga Mutima ; okurangaanwa kwe kwabuga hoona ;
42004015	yaayegyesa omu mateeraniro gaabo , buri omwe yaamusiima .
42004016	Yesu akahika Nazareeti ei yaakuriire , yaataaha omu iteeraniro ryabo aha izooba rya Sabato , nk'oku yaabaire atwaza . Yaayemerera kushoma ekitabo ,
42004017	baamukwtsa ekitabo kya Isaaya omurangi . Ku yaakikuburiire , yaashanga ahahandiikirwe hati :
42004018	Mutima wa Nyakubaho ari ahariinye , ahabw'okuba akampaasirira nansiiga amajuta . Yantuma kugambira abooro amakuru marungi , okurangira enkwatwa okurekurwa , n'empumi okuhumuurwa , n'okuseetura abasiitagwirwe ,
42004019	n'okuranga omwaka ogu Nyakubaho arigiriramu embabazi .
42004020	Atyo Yesu yaakuba ekyo kitabo , yaakigarurira omuheereza , yaashutama . Boona abaabaire bari omu iteeraniro baamuhanga amaisho .
42004021	Nawe yaatandika kubagambira ati : Ekyahandiikirwe ekyo eki mwahurira , eri izooba kyahikiirizibwa .
42004022	Boona baamusiimira kimwe kandi baatangaarira ebigambo by'embabazi ebi yaagamba . Baabuuzana bati : Kwokwo , ogu ni mutabani wa Yosefu ?
42004023	Kwonka we yaabagarukamu ati : Timurikwija kubura kundengyeza muti : Iwe mufumu ' we , banza oyetambire ; kandi n'okungira ngu : Tukahurira byona ebi waakoreire Kafarinaumu , mbwenu obikorere n'aha omu kyanga kyawe .
42004024	Yaagumizamu ati : Nimbagambirira kimwe ku hatariho murangi osiimwa omu nsi y'owaabo .
42004025	Buzimazima nimbahamiza ku haabaire hariho abafaakazi baingi omuri Isiraeli omu biro bya Eliya , obu eiguru ritaragwisize njura kumara emyaka eshatu n'ameezi mukaaga , ensi yoona ekateerwa enjara mpango ;
42004026	kwonka Eliya ogwo taratumirwe hari omwe omuribo , kureka akatumwa aha mufaakazi wa Sarepita , ekirorero ky'omuri Sidoni .
42004027	Kandi omu biro bya Elisha hakaba hariho ababembe baingi omuri Isiraeli , kwonka tihariho n'omwe omuribo owaatambiirwe , kureka Naamani Omunyasiriya .
42004028	Ku baahuriire ekyo , buri omwe omu iteeraniro ekiniga kyamuzingiza .
42004029	Baimuka nibamukurubana , baamushohoza omu rurembo rwabo , baamuhitsya aha ndeebareebo y'ekibungo eki baabaire bombekireho orurembo rwabo , ngu bamukumbagarize aha nengo ;
42004030	kwonka we yaaboogamu , yaayegyendera .
42004031	Yesu akashuuma , yaaza Kafarinaumu , ekirorero ky'omuri Galilaaya , ahari Sabato yaabeegyesa .
42004032	Baatangaarira munonga emyegyeseze ye , ahabw'okuba akagambisa obushoboorozi .
42004033	Omu iteeraniro eryo hakaba harimu omushaija owaabaire ariho ekyago . Ekyo kyago kyamuboroozya kiti :
42004034	Iwe Yesu owa Nazareeti , noofa ki naitwe ? Oizire kutucwekyereza ? Ninkumanya ku ori Orikwera owa Ruhanga .
42004035	Yesu yaakikabukira ati : Igara akanwa , omurugyeho ! Mpaho ekyo kyago kyamutuura ahansi omu maisho g'abantu , kyamurugaho kitamukozire kubi .
42004036	Boona baatangaara nibagambirana bati : Ebishi , ebigambo bye tibyekuratiire ! Naaragiiza amaani n'obushoboorozi ebyago , haza bishohora .
42004037	Okurangaanwa kwe kwabuga omu nsi zoona ezeehinguririizeho .
42004038	Yesu ku yaarugire omu iteeraniro eryo , yaaza omwa Simooni . Obwo nyinazaara wa Simooni akaba arwaire omushwija mwingi , baamushaba kugira eki yaamukorera .
42004039	Ku yaamwinamireho , yaakabukira ogwo mushwija , gwamurugaho . Ahonaaho ogwo mukazi yaimuka , yaatandika kubaheereza .
42004040	Eizooba ku ryabaire nirirengarenga , boona abaabaire baine abaabo abarwaire endwara zitari zimwe , baabamureetera , yaabakiza naabataho engaro .
42004041	Kandi n'ebyago bikaruga aha bantu baingi nibiborooga biti : Ori Omwana wa Ruhanga . Kwonka yaabikabukira , tiyaabiikiriza kugamba , ahabw'okuba bikaba nibimanya ku ari Kristo .
42004042	Ku bwaseesire , Yesu yaaruga omu nju , yaaza omu mwanya ogutarimu bantu . Ekimbuuro ky'abantu kyaza kumusherura ; ku baamuhikire , baayenda kumuzibira kubarugaho ;
42004043	kwonka yaabagarukamu ati : Nyowe ndi ow'okubuzya Amakuru Marungi g'obukama bwa Ruhanga n'omu zindi ndembo , ahabw'okuba ekyo nikyo naatumirwe kukora .
42004044	Atyo yaagumizamu naayegyesa omu mateeraniro ga Buyudaaya .
42005001	Eizooba rimwe Yesu akaba ayemereire haihi n'enyanja ya Genesareeti , aine ekimbuuro ky'abantu nikimumiganiraho kuhurira ekigambo kya Ruhanga .
42005002	Yaanaga amaisho , yaareeba amaato abiri gari haihi n'enkungu y'enyanja . Abajubi bakaba bagarugiremu niboozya obutimba bwabo .
42005003	Yaaza omu bwato bumwe obwabaire buri obwa Simooni , yaamushaba ku abwirizayo kakye kuruga aha nkungu . Atyo yaabushutamamu , yaayegyesa abantu .
42005004	Ku yaaherize kwegyesa , yaagira Simooni ati : Nimwirire ahagati y'enyanja , mutegye obutimba bwanyu mubone kukwatsa .
42005005	Simooni yaamugarukamu ati : Mwegyesa , turaire nitwehenenga , twabura eki twakwatsa ; kwonka ahabw'eki waagamba ka ntegye obutimba .
42005006	Ku baakozire batyo , baakwatsa ebyenyanja bingi munonga , obutimba bwabo bwatandika kucweka ;
42005007	batyo baayetesa engaro bagyenzi baabo abaabaire bari omu bundi bwato , kwija kubakwatsa . Baija baijuza ago maato gombi , gaabura hakye kumirwa .
42005008	Simooni Petero ku yaakireebire , yaajuumara aha bigyere bya Yesu naagira ati : Mukama wangye , ndeka , manya ndi omusiisi !
42005009	Ahabw'okuba we n'abu yaabaire aine boona bakagwa omu katangaaro , ahabw'ebyenyanja bingi ebi baakwatsire ,
42005010	kandi Yakobo na Yohaana beene Zebedaayo , bagyenzi ba Simooni , nabo bakatangaara . Mpaho Yesu yaagambira Simooni ati : Otatiina ; okwiha hati noija kuguma noojuba abantu .
42005011	Ku baahikize amaato gaabo aha nkungu , baatsigaho byona , baamukuratira .
42005012	Yesu ku yaabaire ari omu kirorero kimwe , haija omushaija obembire weena . Ku yaareebire Yesu , yaajuumara yaamweshengyereza ati : Mukama wangye , ku oraabe nookisiima , noobaasa kunshemeza .
42005013	Yesu yaagorora omukono , yaamukoraho naagira ati : Eego ninkisiima , shemera . Ahonaaho ebibembe byamurugaho .
42005014	Yaamuragiira ati : Otagira ou waakigambira , kureka irooko oyeyorekye omuhogyerezi , kandi ahabw'okushemezibwa kwawe ohongye eki Musa yaaragiire kuhamiza abantu .
42005015	Okurangaanwa kwe kwagumizamu nikubuga ; ebimbuuro by'abantu byaguma nibiteerana kuhurira ebi arikugamba n'okutambirwa endwara zaabo .
42005016	Kwonka we obundi akaba abatsigaho , aza omu mwanya ogwehereire kushaba .
42005017	Eizooba rimwe , Yesu ku yaabaire naayegyesa , omu baabaire nibamuhurira hakaba harimu Abafarisaayo n'abahangu b'eiteeka , abaarugire omu buri kyaro eky'omuri Galilaaya na Buyudaaya na Yerusalemu ; kandi amaani ga Nyakubaho gakaba gamurimu kukiza abantu .
42005018	Omuri ago magingo haija abashaija baheekire aha katanda omuntu ozingazingirwe . Baamiganisa kumutaasyamu , ngu bamurambikye omu maisho ge .
42005019	Ku baabuzire ah'okumurabya ahabw'okufundaana kw'abantu , baatemba aha mutwe gw'enju , baahiga amategura baamurabyaho nibamushuumiza aha katanda ke , baamuhitsya ahagati y'abantu omu maisho ga Yesu .
42005020	Ku yaareebire baine okwikiriza , yaagira ati : Muntu ' we , waasaasirwa ebibi byawe .
42005021	Abahangu b'eiteeka n'Abafarisaayo baatandika kwebuuza nibagira bati : Ni muntu ki ogu orikurogota ? N'oha orikubaasa kusaasira ebibi , kureka Ruhanga wenka ?
42005022	Yesu yaamanya ebiteekateeko byabo , yaabagarukamu ati : Nimwetomboitera ki mutyo omu mitima yaanyu ?
42005023	Mbwenu ekirikurahuka ni kiiha ? Okugira nti : Waasaasirwa ebibi byawe , nari okugira nti : Imuka ogyende .
42005024	Mbwenu ka mboorekye ku Omwana w'omuntu aine obushoboorozi omu nsi kusaasira ebibi . Atyo yaagambire ozingazingirwe ati : Ninkuragiira , imuka oiheho ekitanda kyawe , otaahe .
42005025	Ahonaaho yaimuka boona bagamutaireho , yaihaho eki yaabaire arambiireho , yaataaha omuka naahimbisa Ruhanga .
42005026	Boona baashoberwa , kandi baahimbisa Ruhanga bagwire omu katangaaro batiinire , nibagira bati : Eri izooba twareeba ekitakareebwaga .
42005027	Ekyo ku kyahwaire , Yesu yaashohora , yaareeba omushorooza w'omushoro orikwetwa Leevi ashutami omu ishoroorezo ry'omushoro ; yaamugira ati : Nkuratira !
42005028	N'onu yaatsigaho byona , yaimuka yaamukuratira .
42005029	Bwanyima Leevi ogwo yaamuteekyera obugyenyi bwingi omu nju ye ; kandi omu baayetsirwe hakaba harimu abashorooza b'omushoro baingi n'abandi bari hamwe nabo aha meeza .
42005030	Abafarisaayo n'abahangu b'eiteeka ab'omu kigombe kyabo , nikwo kwetomboitera abatendekwa be bati : Ahabw'enki nimurya n'abashorooza b'omushoro n'abasiisi kandi nimunywa nabo ?
42005031	Yesu yaabagarukamu ati : Abahuriire tibo beetenga omufumu , kureka abarwaire .
42005032	Tindaizire kweta bahikiriire , kureka abasiisi ngu beegarukyemu .
42005033	Bwanyima bakagambira Yesu bati : Abatendekwa ba Yohaana kaingi beesiibyakwo kandi bashaba , n'abatendekwa b'Abafarisaayo nikwo okwo ; kwonka abaawe batuura nibarya kandi nibanywa .
42005034	Yesu yaabagarukamu ati : Nimubaasa muta kusiibyakwo abakwe , kishwera akibaine ?
42005035	Kwonka obunaku buryahika , kishwera abaihweho ; haza obwo nibwo baryesiibyakwo .
42005036	Kandi yaabacwera enfumu ezi , ati : Tihariho muntu otaagura ekiremu aha mwenda musya akakiteera aha mukuru . Ku yaakukikora , takaataagura mwenda musya kwonka , kureka n'ekiremu eki yaiha aha musya tikikaizihira mukuru .
42005037	Kandi tihariho muntu oshuka viino nsya omu furebe nkuru . Ku yaakukikora , viino egyo ekaabarura ezo furebe , eyatika , nazo zisiisikara .
42005038	Manya viino nsya eba ey'okushukwa omu furebe nsya .
42005039	Kandi tihariho oba yaanywaire viino enkuru akenda ensya , kureka agira ti : Enkuru niyo nungi .
42006001	Ahari Sabato emwe Yesu akaba naaraba omu misiri y'engano ; abatendekwa be baacwa obushiisha , baabujungirira omu ngaro , baaburya .
42006002	Bamwe aha Bafarisaayo baagira bati : Ahabw'enki nimukora ekitarikwikirizibwa iteeka ahari Sabato ?
42006003	Yesu yaabagarukamu ati : Beitu timukashomaga eki Daudi yaakozire , obu yaagira enjara , we n'abu yaabaire aine ?
42006004	Oku yaataahire omu nju ya Ruhanga akaihayo emigaati emutoijairwe , akagirya kandi akahaho n'abu yaabaire aine ? Haza egyo migaati yaabaire eikirizibwa kuriibwa abahongyerezi bonka .
42006005	Atyo yaabagambira ati : Omwana w'omuntu niwe mukama wa Sabato .
42006006	Ahari Sabato endiijo Yesu akataaha omu iteeraniro , yaatandika kwegyesa , kandi hakaba harimu omushaija okokootsire omukono gwa buryo .
42006007	Abahangu b'eiteeka n'Abafarisaayo bakaba bamutaireho eriisho kureeba yaaba yaakukiza omuntu ahari Sabato , ngu babone kugira oburyo bw'okumurega .
42006008	Kwonka we yaamanya ebi barikuteekateeka , yaagira ogwo mushaija okokootsire omukono , ati : Imuka oyemerere aha . Yaija yaayemereraho .
42006009	Yesu nikwo kubagira ati : Ka mbabuuze : Nikiikirizibwa eiteeka ahari Sabato okukora ebirungi , nari okukora ebibi ; okukiza amagara nari okugacwekyereza ?
42006010	Boona yaabarabyamu amaisho , yaagambira ogwo muntu ati : Gorora omukono gwawe . Onu yaagugorora , gwakira .
42006011	Kwonka bari baagira ekiniga kingi , baatandika kucwa obwengye oku baraagire Yesu .
42006012	Omu biro ebyo Yesu akaza omu rushozi kushaba ; yaaseesezayo ekiro naashaba Ruhanga .
42006013	Ku bwaseesire , yaayeeta abatendekwa be , yaatooranamu ikumi na babiri , yaabeeta entumwa .
42006014	Nibo aba : Simooni ou yaayetsire Petero na Andereya omurumuna , Yakobo , Yohaana , Filipo , Baritolomaayo ,
42006015	Matayo , Tomasi , Yakobo mwene Alufaayo , Simooni ou baakubize nkunzi y'eihanga ,
42006016	Yuda mwene Yakobo , na Yuda owa Kariota owaamureebize .
42006017	Bwanyima Yesu yaashuuma nabo , yaayemerera aharinganiire , yaashangayo abandi batendekwa be baingi bateeraniireyo hamwe n'ekimbuuro ky'abantu abaarugire omu byanga bya Buyudaaya byona na Yerusalemu , n'omu myegyeego ya Tuuro na Sidoni , abaizire kuhurira ebi arikugamba n'okutambirwa endwara .
42006018	Abantu abaabaire nibaitwa kubi ebyago nabo yaabakiza .
42006019	Kandi buri omwe omuri ekyo kumbuuro ky'abantu akaba naamigana kumukoraho , ahabw'okuba amaani gakaba gamurugamu , gakiza boona .
42006020	Yesu akahindukira abatendekwa be , yaagira ati : Mwine omugisha , imwe abooro , ahabw'okuba obukama bwa Ruhanga n'obwanyu .
42006021	Mwine omugisha , imwe abaine enjara hati , ahabw'okuba muryahaaga . Mwine omugisha , imwe abarikurira hati , ahabw'okuba muryasheka .
42006022	Muhiiriirwe , abantu ku baribanga , baababinga , baabajuma , baabacamura nibabeeta enkozi z'ebibi , nibabatura Omwana w'omuntu .
42006023	Aha kiro ekyo mushemererwe kandi mwemurikye , ahabw'okuba ekihembo kyanyu omu iguru ni kihango . Manya okwo nikwo baishebo baagizire batyo abarangi .
42006024	Kwonka bambe , imwe abatungi , muryakareeba , ahabw'okuba hati mujarami !
42006025	Muryakareeba imwe abaigutsi hati , ahabw'okuba muryaitwa enjara ! Muryakareeba imwe abarikusheka hati , ahabw'okuba muryacura , murire !
42006026	Muryakareeba abantu ku baribagamba gye ! Manya okwo nikwo baishebo baatwarize abarangi b'ebishuba .
42006027	Mbwenu imwe abantegire amatu , nimbagambira nti : Mukunde abazigu baanyu , mukore gye abarikubanga .
42006028	Abarikubakyeena mubashabire emigisha , mushabire n'abarikubatwaza kubi .
42006029	Oraakuteere oruhi rw'omushaya omutegye n'ogwa kabiri ; oraatware omunagiro gwawe otamwima n'ekanzu .
42006030	Oraakushabe weena omuhe , kandi n'oraakusikureho ekyawe otarikimwenza .
42006031	Nk'oku mwenda abandi ngu babatwaze , naimwe mube nikwo mwabatwaza .
42006032	Ku muraakunde abarikubakunda , nimuba nimusiimwaho ki ? Nangwa n'abasiisi bakunda ababakunda .
42006033	Ku muraabe nimukora gye ababakora gye nimuba nimwenda kusiimwaho ki ? Nangwa n'abasiisi nikwo batwaza .
42006034	Ku muraaguze abu mwineho amatsiko kugira eki mwabatungaho nimuba nimwenda kusiimwaho ki ? Nangwa n'abasiisi nikwo baguza bagyenzi baabo , ngu ebi baabaguza babibagarurire nk'oku bibaire nibingana .
42006035	Haakiri mukunde abazigu baanyu , mukore ebirungi , kandi muguze mutaine matsiko g'okuzimuurirwa , ngu nabo nyentsya babaguze . Obwo nibwo muritunga ekihembo kihango , mukaba abaana ba Rukiraboona , ahabw'okuba we aba ow'embabazi aha ntasiima n'enkozi z'ebibi .
42006036	Mube ab'embabazi nka Shoimwe oku ari ow'embabazi .
42006037	Mutaricwa orubanja , naimwe nibwo mutarirucwerwa ; mutarisingisiriza , naimwe nibwo mutarisingisirizibwa ; musaasire , naimwe muryasaasirwa .
42006038	Mugabe , naimwe muryaheebwa . Endengo eijwire eigatiirwe , eshekyeziibwe kandi erikusheesheka , niyo erishukwa omu kikondooro kyanyu ; ahabw'okuba endengo ei murirengamu , naimwe niyo murirengyerwamu .
42006039	Kandi Yesu akabacwera enfumu egi , ati : Empumi neebaasa eta kwebembera endiijo ? Zombi tizirigwa omu kiina ?
42006040	Omutendekwa takira mutendeki we ; kwonka omutendekwa ku aba yaaherize kutendekwa gye , aba nk'omutendeki we .
42006041	Ahabw'enki nooreeba akatokoozi akari omu riisho rya mwene sho , haza kunu otarikureeba mpimbi eri omu ryawe ?
42006042	Noobaasa ota kugira mwene sho oti : Mwene tata ka nkwihe akatokoozi akari omu riisho ryawe , haza kunu otarikureeba mpimbi eri omu ryawe ? Iwe ndyarya ' we , banza oyeihe empimbi omu riisho , haza obone kuhweza gye kwiha akatokoozi akari omu riisho rya mwene sho .
42006043	Tihariho muti murungi ogwana ebijuma bibi , nari omuti mubi ogwana ebijuma birungi .
42006044	Manya omuti gumanyirwa aha bijuma byagwo . Abantu tibashoroma mitiini ha minyinya , nari emizaabibu aha bushebashebe .
42006045	Omuntu omurungi aiha ebirungi aha birungi ebi agira omu mutima gwe , n'omuntu mubi aiha ebibi aha bibi ebi agira omu mutima gwe . Manya ebiijwire omutima nibyo akanwa kagamba .
42006046	Muunyetera ki muti Mukama wangye , Mukama wangye , haza mutakora bi ngamba ?
42006047	Weena oija ahi ndi , akatega okutu ebi ndikugamba , akabikora , ka mboorekye ou arikushusha .
42006048	Naashusha omuntu owaagiire kwombeka enju ye , akatimba , akahika okuzimu , akahamiza omusingi aha rukiri . Omugyera ku gwashandaire , gwahimintikira ahari egyo nju , kwonka tigwabaasa kugitengyeetsa , ahabw'okuba ekaba eyombekirwe gye .
42006049	Kwonka ohurira ebi ndikugamba atabikore , naashusha omuntu owaayombekire enju ye aha itaka etaine musingi . Omugyera ku gwagihimintikiireho , ahonaaho yaakumbagara . Ebishi , egyo nju ekatsindama !
42007001	Yesu , ku yaaherize kugambira abantu ebyo byona , yaaza Kafarinaumu .
42007002	Omukuru w'abaserukare igana waayo akaba aine omuheereza we omushongore , owaabaire arwaire ari haihi kufa .
42007003	Omuserukare ogwo , ku yaahuriire ebya Yesu , yaamutumaho abamwe omu bakuru b'Abayudaaya kwija kutambira omuheereza we .
42007004	Ku baahikire ahari Yesu , baamweshengyereza munonga bati : Oshemereire kukimukorera ,
42007005	ahabw'okuba akunda eihanga ryaitu , kandi niwe yaatwombekyeire eiteeraniro ryaitu .
42007006	Atyo Yesu agyenda nabo . Akiba ari haihi kuhika eka , ogwo mukuru w'abaserukare igana amutumaho banywani be ati : Mukama wangye , reka kweruhiza busha , ahabw'okuba timpikire kukutaasya omwangye .
42007007	Kandi ekyo nikyo kyanzibira kwija okwo kukwehikira ; kwonka gira eki waagamba , omuheereza wangye akire .
42007008	Manya naanye ndi omutegyekwa , kandi nyine abaserukare abu ndikutegyeka . Ku ndikugambira omwe nti : Gyenda , agyenda ; n'ondiijo nti : Ija , aija ; n'omuheereza wangye nti : Kora eki , akikora .
42007009	Yesu ku yaahuriire ekyo , yaamutangaarira , yaahinduka yaagambira ekimbuuro ky'abantu abamukuratiire ati : Nimbagambira ku ntakareebaga kwikiriza nk'oku , nobu haakuba omuri Isiraeli !
42007010	Abaabaire batumirwe , ku baagarukire omuka , baashanga ogwo muheereza yaakizire .
42007011	Ku haahingwireho omwanya mukye , Yesu yaaza omu rurembo orurikwetwa Naini aine abatendekwa be n'ekimbuuro ky'abantu .
42007012	Ku yaabaire nairirira eirembo ryarwo , yaabugana abeekoreire omutumbi gwa mutabani w'omufaakazi , omwana we omwe nyamunegyere , nibagushohoza kuguziika . Kandi abantu baingi ab'omu rurembo orwo bakaba beezingiriire ogwo mukazi .
42007013	Mukama ku yaamureebire , yaamugirira esaasi , yaamugira eti : Reka kurira .
42007014	Atyo yaija yaakora aha ki baabaire baguheekireho ; abagwekoreire baayemerera . Yaagira ati : Iwe mutsigazi ' we , ninkuragiira , imuka !
42007015	Ogwo owaabaire afiire yaashutama , yaatandika kugamba . Yesu yaamugarurira nyina .
42007016	Boona baakwatwa obwoba , baahimbisa Ruhanga nibagira bati : Omuriitwe haimukiremu omurangi mukuru ! Kandi bati : Ruhanga aizire kujuna abantu be !
42007017	Enkuru egyo yaabuga hoona omuri Buyudaaya n'omu nsi zoona ezigihereire .
42007018	Abatendekwa ba Yohaana bakamuteekyerereza ebyo byona .
42007019	Nawe nikwo kweta babiri omuribo , akabatuma ahari Mukama kumubuuza bati : Niiwe ogwo otuura ori ow'okwija , nari tutegyereze ondiijo ?
42007020	Abantu abo ku baahikire Yesu , baamugira bati : Yohaana Omubatizi yaatukutumaho kukubuuza tuti : Niiwe ogwo otuura ori ow'okwija , nari tutegyereze ondiijo ?
42007021	Omuri ago magingo Yesu yaakiza abantu baingi endwara n'obusaasi n'okunigwa ebyago ; kandi n'empumi nyingi yaazihumuura .
42007022	Yesu yaabagarukamu ati : Nimwirooko mugambire Yohaana ebi mwareeba n'ebi mwahurira muti : empumi nizihumuuka , ebirema nibigyenda , ababembe nibashemezibwa , ebifamatu nibihurira , abafiire nibazoorwa , n'abooro nibarangirirwa amakuru marungi .
42007023	Otarikumbangaanisa aine omugisha .
42007024	Entumwa za Yohaana ku zaagarukireyo , Yesu yaatandika kugambira ekimbuuro ky'abantu ahari Yohaana ogwo , ati : Mukaza omu ihamba kureebayo ki ? Orubingo orurikutengyeetsibwa omuyaga ?
42007025	Mbwenu shi , mukaza kureebayo ki ? Omuntu ojwaire ebirikunekaneka ? Manya abajwara ebirikunekaneka bakajarama bashangwa omu bikaari by'abagabe .
42007026	Mbwenu shi , mukaza kureebayo ki ? Omurangi ? Eego , nimbagambira nti , nangwa naakira omurangi .
42007027	Niwe ogwo ou kyahandiikirweho ngu : Reeba , nintuma entumwa yangye kukubandizayo , ekutebeekanisize omuhanda .
42007028	Nimbagambira nti : Omu baazairwe abakazi , tihariho n'omwe orikukira Yohaana ; kwonka orikuhereerukayo omu bukama bwa Ruhanga naamukira .
42007029	Abantu boona hamwe n'abashorooza b'omushoro , abaabaire baabatiziibwe Yohaana , ku baamuhuriire , baikiriza eki Ruhanga arikubenza .
42007030	Kwonka Abafarisaayo n'abahangu b'eiteeka abaayangire ku ababatiza , baahakanisa enaama ya Ruhanga ei yaabaire abacumiire .
42007031	Mbwenu abantu b'obusingye obu nkaabashushanisa na ki ?
42007032	Bari nk'abaana abashutami omu katare , abarikwetana bati : Tubateereire esheegu , timwazina ; twabateerera emiruura , timwayemaamaata .
42007033	Manya Yohaana Omubatizi ku yaizire atarikurya mugaati , atarikunywa viino , mwagira muti : Aine ekyago .
42007034	Kandi Omwana w'omuntu we ku yaizire naarya , naanywa , mwagira muti : N'omunyamururu , omusinzi kandi munywani w'abashorooza b'omushoro n'abasiisi .
42007035	Manya obwengye bwa Ruhanga , boona ababwikiriza nibo bahamya ku buhikire .
42007036	Omwe omu Bafarisaayo akeeta Yesu owe kurya nawe . Ku yaahikire ow'Omufarisaayo ogwo , yaashutama kurya .
42007037	Haija omukazi owaabaire ari mubi rurangaanwa omuri ekyo kirorero . Akaba yaahuriire ku Yesu ashutami aha byokurya omw'Omufarisaayo ; yaija n'akacupa k'eibaare ry'omwengyengye , akarimu amajuta g'omugaju .
42007038	Ogwo mukazi yaamuguma enyima naarira ; amarira nigaitururikira aha bigyere bye , yaabiragarisa eishokye rye , yaabinywegyera , yaabisiiga ago majuta .
42007039	Omufarisaayo owaamwetsire , ku yaakireebire , yaateekateeka ati : Ogu muntu , kuri ari omurangi , akaamanyire ogu mukazi orikumukoraho , n'oku ari omusiisi rurangaanwa .
42007040	Yesu nikwo kumugira ati : Simooni , nyine eki ndikwenda kukugambira . Onu ati : Kingambire , Mwegyesa .
42007041	Yesu ati : Hakaba haribo omuntu orikuguza empiiha ; abantu babiri baashangwa baine eibanja rye , omwe erya shilingi magana ataano , n'ondiijo erya makumi ataano .
42007042	Mbwenu bombi ku baaremirwe kumwihura , yaabasaasira . Ahari abo bombi , n'oha owaakizire kumukunda ?
42007043	Simooni yaamugarukamu ati : Ningira ngu n'ogwo owaasaasiirwe enyingi . Yesu ati : Eego , eki waagamba kihikire .
42007044	Mpaho yaahinduka yaareeba omukazi , yaagira ati : Simooni , nooreeba ogu mukazi ? Ku naija omwawe , tiwampa twizi tw'ebigyere ; kwonka we ebigyere byangye yaabifukunkuriraho amarira ge , kandi yaabiragarisa eishokye rye .
42007045	Iwe tiwaanywegyera , kwonka we , naaba kwija , agumire naanywegyera ebigyere .
42007046	Iwe tiwantoonyeza kajuta ha mutwe , kwonka we ebigyere byangye yaabisiiga amajuta g'omugaju .
42007047	N'ahabw'ekyo ninkugambira nti : Yaasaasirwa ebibi bye bingi , ahabw'okuba yaayoreka rukundo ye empango . Manya osaasirwa bikye agira rukundo nkye .
42007048	Mpaho agambira ogwo mukazi ati : Waasaasirwa ebibi byawe .
42007049	Abaabaire bari nawe aha meeza baatandika kwetomboita bati : Ogu ni muntu ki orikubaasa nangwa n'okusaasira ebibi ?
42007050	Kwonka Yesu yaagira ogwo mukazi ati : Okwikiriza kwawe kwakujuna ; gyenda n'obusingye .
42008001	Ebyo ku byahwaire , Yesu yaagyenda naaraba omu birorero n'omu byaro naayegyesa kandi naarangirira Amakuru Marungi g'obukama bwa Ruhanga . Obwo akaba aine eikumi na babiri ,
42008002	hamwe n'abakazi abaabaire batambiirwe ebyago n'endwara , barimu Mariya owaabaire naayetwa Magadaleena , owaihirweho ebyago mushanju ,
42008003	na Yoana muka Kuuza omureeberezi w'ebya Herode , na Susaana , n'abandi baingi abaabaire babaha eby'okubahwera nibakora aha byabo .
42008004	Abantu baingi ku baayeteeraniire ahi Yesu yaabaire ari nibaruga omuri buri kirorero , yaabacwera enfumu egi , ati :
42008005	Omubibi akashohora kubiba embibo ze . Ku yaabaire naabiba , ezimwe zaaragara aha rubaju rw'omuhanda , zaaribatiirirwa , enyonyi z'omu kaabunga zaazirya .
42008006	Ezindi zaagwa aha rukiri , ku zaamezire , zaayoma ahabw'okuburwa amaizi .
42008007	Ezindi mbibo zaagwa omu mahwa , gaakura nazo , gaazinyuruza ;
42008008	n'ezindi zaagwa aha itaka rirungi , zaakura , zaayera zaakanya emirundi igana . Ku yaabaire naagwisa , yaagamba n'eiraka rihango ati : Oine amatu agarikuhurira , ahurire .
42008009	Abatendekwa be baamubuuza amakuru g'egyo nfumu .
42008010	Nawe yaabagira ati : Imwe mukaatirwa eibanga ry'obukama bwa Ruhanga , kwonka abandi babigambirwa omu nfumu , ngu bareebe , kwonka bateetegyereza , bahurire , kwonka batashoboorokyerwa .
42008011	Mbwenu aga nigo makuru g'egyo nfumu . Embibo nikyo kigambo kya Ruhanga .
42008012	Ezaaragaire aha rubaju rw'omuhanda nibo bantu abakihurira , Sitaane akaija , akaiha ekyo kigambo omu mitima yaabo , ngu barekye kwikiriza bakajunwa .
42008013	Ezaabibirwe aha rukiri nibo bantu abahurira ekyo kigambo , bakakiikiriza bashemereirwe ; kwonka ahabw'okutagira mizi bakiikiriza akaanya kakye , bwanyima ku boohibwa , bagwa .
42008014	Ezaagwire omu mahwa nibo bantu abakihurira , kwonka omu magara gaabo bakanyuruzibwa okwemereza omutima n'eby'obutungi n'eby'amashemererwa g'amagara aga , haza bakabura kukagata omu mutima .
42008015	Reero ezaagwire omu itaka rirungi nibo bantu abahurira ekyo kigambo , bakakigumya omu mutima murungi kandi ogw'amazima , haza ahabw'okugumisiriza bakaana ebyana .
42008016	Tihariho n'omwe ohemba etabaaza , akagijuumikira ekiibo , nari akagita omunda y'ekitanda ; kureka agita aha kikondo , ngu ehwezese abarikutaaha omu nju .
42008017	Manya tihariho kisherekirwe ekitaryorekwa , nari eky'omu naama ekitarimanywa kikareebwa butunu .
42008018	N'ahabw'ekyo mwerinde oku muraahurire , ahabw'okuba weena oine , aryaheebwa ebirikukiraho , kwonka otaine , nangwa n'eki arikuteekateeka ngu aine , aryakyakwa .
42008019	Nyina wa Yesu na barumuna be bakaija nibamuronda , kwonka tibaabaasa kumuhika ahabw'akamigano k'abantu .
42008020	Baamutumaho bati : Nyoko na barumuna baawe beemereire aheeru nibenda kukureeba .
42008021	We yaabagarukamu ati : Maawe na barumuna bangye nibo abo abahurira ekigambo kya Ruhanga , bakakihitsya .
42008022	Eizooba rimwe Yesu akaza omu bwato n'abatendekwa be , yaabagira ati : Ka twambukye seeri y'enyanja . Batyo baagyenda .
42008023	Ku baabaire nibakyambuka , yaagwejegyera . Omuyaga gw'amaani gwatabangura enyanja , amaizi gaatandika kweshuka omu bwato , baagwa omu kabi .
42008024	Mpaho baamuhika , baamusisiimura bati : Mwegyesa , Mwegyesa , twafa ! Atyo akanguka omu turo , akabukira ogwo muyaga n'okutabanguka kw'amaizi , biikaikana , hacureera .
42008025	Reero abagira ati : Mbwenu okwikiriza kwanyu kuri nkahi ? Baitwa obwoba , baatangaara , baagambirana bati : Beitu ogu ni muntu ki orikuragiira omuyaga n'enyanja bikamuhurira ?
42008026	Ku baayambukire , baahika omu nsi y'Abanyageraseene eshungaine na Galilaaya .
42008027	Yesu ku yaabaire yaaribata ati aha nkungu , yaizirwa omushaija oriho ebyago naaruga omu kirorero ky'aho . Ogwo mushaija akaba amazire omwanya muraingwa ataine ki ajwaire , kandi akaba atakiraara mu nju , kureka omu bituuro .
42008028	Ku yaareebire ati Yesu , yaaborooga , yaamugwa omu maguru , yaayamuza munonga ati : Iwe Yesu , Omwana wa Ruhanga Rukiraboona , noofa ki naanye ? Naakweshengyereza , otaanyita kubi .
42008029	Eki yaagambiire atyo , n'ahabw'okuba Yesu akaba yaaragiire ekyo kyago kumurugaho . Manya kaingi kikaba kimuniga , abantu bamubohesa enjegyere n'emihama kumurinda ; kwonka obutoosha acwa ebi bamuboheise , kimurariza omu ihamba .
42008030	Yesu nikwo kukibuuza ati : Eiziina ryawe ori oha ? Nakyo kiti : Niinye Ihe ; ahabw'okuba ebyago bingi bikaba bimutaahiremu .
42008031	Mpaho byayeshengyereza Yesu kutabiragiira kuza okuzimu owa Nyamuteza .
42008032	Mbwenu obwo hakaba hariho omukumbi gw'empunu nyingi niziriira omu kibungo . Ebyo byago byayeshengyereza Yesu kubiikiriza kuba nizo byazamu . Nawe yaabiikiriza .
42008033	Byaruga ahari ogwo muntu , byataaha omuri ezo mpunu ; ogwo mukumbi gwahiringitira aha nengo , gwagwa omu nyanja , gwarohama .
42008034	Bwanyima abariisa b'ezo mpunu , ku baareebire ebyabaho , baahunga , baabiteekyerereza ab'omu rurembo n'ab'omu byaro .
42008035	Abantu baahurura kureeba ekyabaho . Ku baahikire Yesu , baashanga ogwo mushaija owaarugirweho ebyago ashutami aha bigyere bya Yesu , ajwaire kandi aine obwengye ; baatiina munonga .
42008036	Abaabaire bariho baabateekyerereza oku ogwo mushaija owaabaire ariho ebyago yaakizibwa .
42008037	Abageraseene boona emitima ebahwa omunda , beeshengyereza Yesu kubarugira omu nsi . Nawe aza omu bwato , agarukayo .
42008038	Ku yaabaire atakagyenzire , omuntu ori owaihirweho ebyago yaamushaba ku amwikiriza kuguma nawe ; kwonka we yaamwangira naamugira ati :
42008039	Garuka owaawe , omanyise byona ebi Ruhanga yaakukorera ! Ogwo muntu nikwo kugyenda akabuzya omu kirorero kyona ebi Yesu yaamukorera .
42008040	Yesu ku yaabaire naagarukayo , yaatangirirwa enyanja y'abantu , ahabw'okuba boona bakaba bariyo bamutegyereize .
42008041	Omuri ago magingo haija omushaija orikwetwa Yairo , owaabaire ari omukuru w'eiteeraniro . Yaakwata Yesu amaguru naamweshengyereza kuza owe ,
42008042	ahabw'okuba akaba aine omuhara omwe wenka , ow'emyaka nka ikumi n'ebiri y'obukuru , owaabaire ari haihi kufa . Reero Yesu ku yaabaire naazayo , abantu baingi baamumigisiriza , bamuturukire oku n'oku .
42008043	Mbwenu obwo hakaba hariho omukazi owaabaire amazire emyaka ikumi n'ebiri arwaire ekyejwiso , amariire ebye byona omu bafumu , kwonka bambe , hatariho n'omwe owaabasize kumutambira .
42008044	Yaamureetwa enyima , yaakora aha mukugiro gw'ekijwaro kye ; ahonaaho ekyejwiso kyakira .
42008045	Yesu nikwo kubuuza ati : Beitu n'oha owankoraho ? Boona baayehakana ku bataamukoraho . Petero na bagyenzi be nikwo kumigira bati : Mwegyesa , manya enyanja y'abantu ekwehinguririize , niyo erikukumiga .
42008046	Kwonka Yesu yaagira ati : Haine owankoraho , ahabw'okuba naahurira amaani gandugamu .
42008047	Omukazi ku yaareebire yaamanywa , yaarugayo naatetema , yaamujuumara omu maisho , yaagambira ahagati y'abantu eki yaamukoreraho , n'oku yaatambirwa omuri ako kaanya .
42008048	Onu amugira ati : Mwana wangye , okwikiriza kwawe nikwo kwakukiza ; gyenda n'obusingye .
42008049	Yesu ku yaabaire naakigamba , haija omuntu owaaruga omu nju y'omukuru w'eiteeraniro aizire kumubikira ; agira ati : Muhara waawe yaafa , otagaruka kurusya Omwegyesa .
42008050	Kwonka Yesu nawe akihurira , amugambira ati : Otatiina , fa okwikiriza , omwana naija kukira .
42008051	Ku yaahikire aha nju , tiyaikiriza muntu weena kutaahamu nawe , kureka Petero , Yohaana , Yakobo hamwe na ishe w'omwana na nyina .
42008052	Boona bakaba nibarira nibamucurira . Kwonka Yesu yaabagira ati : Murekyere aho kurira ; tafiire , agwejegyeire .
42008053	Batyo baamushekyerera , ahabw'okuba bakaba nibamanya ku afiire .
42008054	Kwonka we amukwata omukono , amugira ati : Mwana ' we , imuka .
42008055	Ahimbuuka , ahonaaho abandaituka . Atyo Yesu abaragiira kumuha ekyokurya .
42008056	Abazaire be baatangaara munonga ; kwonka abeehanangiriza kutagira u baagambira ekyabaho .
42009001	Yesu akeeta eikumi na babiri , yaabaha amaani n'obushoboorozi bw'okubinga ebyago byona n'okutamba endwara .
42009002	Atyo yaaboohereza kuza kurangirira eby'obukama bwa Ruhanga n'okukiza abarwaire .
42009003	Yaabagira ati : Mutagira eki mwagyendana , yaaba nkoni , eshaho , omugaati nari empiiha , kandi hatagira owaatwara ekanzu ibiri .
42009004	Enju ei muraataahemu mugigumemu okuhitsya obu muraarugyeyo .
42009005	Kandi abaraayangye kubaakiira , ku muraaze kuruga omu kirorero kyabo , mukunkumure omucuucu gw'aha bigyere , gubabeere mushinja .
42009006	Batyo baimutsya orugyendo , baaruga omu kyaro baaza omu kindi nibagamba Amakuru Marungi , kandi nibakiza abantu ei baabaire nibaza yoona .
42009007	Omu biro ebyo , ow'eishaza Herode , ku yaahuriire byona ebyabaire nibikorwa , yaarimbagirirwa , ahabw'okuba abantu bamwe bakaba nibagira ngu Yohaana azookire omu bafiire .
42009008	Abandi ngu , Eliya niwe agarukire kuboneka , n'abandi ngu , omwe aha barangi aba ira niwe ahimbuukire .
42009009	Kwonka Herode yaagira ati : Yohaana ? Ka naamutemireho omutwe . Mbwenu ogwo n'oha ou ndikuhuriraho ebyo ? Nikyo yaayetengyeire munonga kumureeba .
42009010	Entumwa ku zaagarukire , zaateekyerereza Yesu byona ebi zaakozire . Bwanyima yaagyenda nabo , baaza omu rurembo orurikwetwa Beetisaida kwehereera .
42009011	Kwonka ekimbuuro ky'abantu ku kyabimanyire , kyamukurata . Yaabaakiira gye , yaabagambira eby'obukama bwa Ruhanga ; kandi abaabaire nibenda kutambirwa yaabakiza .
42009012	Ku bwabaire bwaba omu mwabazyo munonga , eikumi na babiri baija ahu ari , baamugira bati : Ragiira abantu bagyende , baze omu byaro n'omu byanga ebiri haihi , kusherura oburaaro n'ebyokurya . Manya aha ahi turi n'eihamba .
42009013	Yaabagarukamu ati : Mube niimwe mwabaha ebyokurya . Banu bati : Titwine kindi okwihaho emigaati etaano n'ebyenyanja bibiri . Kureka shana , waaba nooyenda ngu tuze kugurira abantu aba boona ebyokurya .
42009014	Abo bantu bakaba bari nk'enkumi itaano . Kwonka we yaaragiira abatendekwa be ati : Nimubashutamye omu miteeko y'abantu makumi ataano ataano .
42009015	Baaba nikwo baagira , baabashutamya boona .
42009016	Mpaho yaakwata egyo migaati etaano n'ebyo byenyanja bibiri , yaareeba ahaiguru , yaabisiimira , yaabicwamu , yaabikwatsa abatendekwa be kubigaburira abantu .
42009017	Boona baarya , baahaaga . Ku baatorotoire oburagarika obwatsigaireho , bwaijuza ebitenga ikumi na bibiri .
42009018	Eizooba rimwe Yesu wenka ku yaabaire naashaba , abatendekwa be bari aho , yaababuuza ati : Beitu abantu bagira ngu mba oha ?
42009019	Baamugarukamu bati : Ngu ori Yohaana Omubatizi , abandi ngu ori Eliya , kandi abandi ngu ori omwe aha barangi aba ira ozookire omu bafiire .
42009020	Agaruka agira ati : Kwonka shi , imwe nimugira ngu ndi oha ? Petero amugarukamu ati : Ori Kristo wa Ruhanga .
42009021	Yesu akabeehanangiriza munonga kutagira u baakigambira .
42009022	Yaabagira ati : Omwana w'omuntu n'ow'okubonabonesibwa munonga ; aryayangwa abakuru b'eihanga n'abahongyerezi abakuru n'abahangu b'eiteeka , aitwe , kwonka aha kiro kya kashatu azookye .
42009023	Kandi Yesu yaagambira boona ati : Omuntu weena orikwenda kunkuratira , ayeyogye , ayekorere omusharaba gwe buri izooba , haza ankuratire .
42009024	Manya weena orikwenda kukiza amagara ge , aryagabuza ; kwonka weena orikubuza amagara ge ahabwangye , aryagakiza .
42009025	Mbwenu omuntu kiryamugasira ki okukubuura ensi yoona , haza akafeerwa nari akahwerekyereza amagara ge ?
42009026	Omuntu weena oriitwa enshoni ahabwangye n'ahabw'ebigambo byangye , nawe Omwana w'omuntu nikwo arimutwaza , ku ariizira omu kitiinwa kye n'ekya Ishe n'ekya baamaraika abarikwera .
42009027	Buzimazima nimbagambira nti : Hariho abeemereire aha abatarihikwaho kufa batakareebire bukama bwa Ruhanga .
42009028	Ku haahingwireho ebiro nka munaana Yesu aherize kugamba ekyo , yaatwara Petero na Yohaana na Yakobo , yaatemba orushozi kuza kushaba .
42009029	Ku yaabaire naashaba , ahamaisho ge haahinduka , n'ebijwaro bye byayera nibimwamwatikana .
42009030	Ago magingo baayecura abashaija babiri , Musa na Eliya ,
42009031	abaababonekyeire baine ekitiinwa , nibagaaniira nawe aha kufa kwe oku yaabaire arangariire kuhikiiririza Yerusalemu .
42009032	Petero na bagyenzi be bakaba baitsirwe oturo nibagwagwana ; kwonka ku baakangukireyo , baamureeba aijwire ekitiinwa , n'abo bashaija bombi beemereire nawe .
42009033	Abo ku baabaire nibakimurugaho , Petero yaagira Yesu ati : Mwegyesa , ka ni kirungi itwe okushangwa turi aha ! Mbwenu ka twombekye otuju tushatu , kamwe kabe akaawe , akandi aka Musa , n'akandi aka Eliya . Obwo akaba atarikumanya ki arikugamba .
42009034	Ku yaabaire naakigamba , haija ekicu kyabasangira . Ku kyabashwekire , abatendekwa baatiina .
42009035	Eiraka ryayema omuri ekyo kicu nirigira riti : Ogu n'Omwana wangye entoore , mumuhurire .
42009036	Eryo iraka ku ryaherize kugamba , baashanga Yesu ari wenka . Abo batendekwa baahunama ; omuri obwo bunaku tibaagira n'omwe ou baakigambira .
42009037	Aha izooba eryakuratsireho , ku baabaire nibaruga aha rushozi , enyanja y'abantu yaija kubugana Yesu .
42009038	Ku baamuhikire , omwe omuribo yaamuhoogyera n'eiraka rihango , ati : Mwegyesa , ninkweshengyereza , ndeebera mutabani wangye , niwe mwana wangye wenka .
42009039	Ahonaaho ekyago ku kimubakura kiti , aborooga , kimusikankura , areeta eifuro ; tikirahuka kumurugaho , kwonka ku kimurugaho , kimutsiga anoganogokire .
42009040	Nyeshengyereize abatendekwa baawe kukibinga , tibaabaasa .
42009041	Yesu yaamugarukamu naagira ati : Imwe bantu ab'obusingye obu abatarikwikiriza kandi abarikwehabagiza , ndyahitsya hi okuguma naimwe n'okubagumisiririza ? Reeta aha mutabani waawe .
42009042	Omwojo ku yaabaire naakiizira Yesu ekyago kyamutuura ahansi nikimusikankura . Yesu yaakabukira ekyo kyago , yaakiza ogwo mwojo kandi yaamugarurira ishe .
42009043	Abantu boona baatangaarira obukuru bwa Ruhanga obutakareebwaga . Boona ku baabaire nibakitangaarira ebi Yesu yaakora , Yesu yaagambira abatendekwa be ati :
42009044	Imwe mushemereire kuguma nimwijuka ebigambo ebi : Omwana w'omuntu naija kurekurirwa abantu .
42009045	Kwonka bo ekyo eki yaabagambiire tibarakyetegyereize . Kikaba kibasherekirwe , ngu batakaamanya amakuru gaakyo , kandi nabo baatiina kumubuuza eki yaaheza kugamba .
42009046	Abatendekwa bakatandika kuhakana bonka na bonka , ngu omuribo omukuru n'oha ?
42009047	Yesu yaamanya ebiri omu mitima yaabo , yaakwata omwana muto , yaamwehitsya aha rubaju ,
42009048	yaabagira ati : Weena orikwakiira ahabwangye omwana ogu omuto , biri niinye ayakiire . Kandi weena orikuunyakiira , biri ayakiire ogwo owantumire . Manya orikuhereerukayo omuriimwe niwe mukuru .
42009049	Yohaana akagira ati : Mwegyesa , tureebire omuntu naabinga ebyago omu iziina ryawe , twamuzibira , ahabw'okuba ti mukuratizi hamwe naitwe .
42009050	Yesu yaamugarukamu ati : Timwakumuzibiire . Manya otarikubarwanisa biri n'ow'orubaju rwanyu .
42009051	Obunaku bwa Yesu bw'okutwarwa omu iguru ku bwairiire haihi , yaamariirira kuza Yerusalemu ,
42009052	yaayohereza entumwa kumwebembera . Batyo baimutsya orugyendo , baaza omu kyaro kya Samariya kumuteguurira ,
42009053	kwonka abaayo baayanga kumwakiira , ngu ahabw'okuba akaba naaza Yerusalemu .
42009054	Abatendekwa be , Yakobo na Yohaana , ku baakireebire , baamugira bati : Mukama waitu , nooyenda ngu turagiire omuriro gurugye omu iguru gubacwekyereze ?
42009055	Atyo yaahinduka yaabateisa .
42009056	Mpaho baaza omu kindi kyaro .
42009057	Ku baabaire nibagyenda , baabugana omushaija , yaagira Yesu ati : Niinyija kukukuratira ahu oraaze hoona .
42009058	Yesu amugarukamu ati : Zaamuha zigira amaaya , n'enyonyi z'omu kaabunga zigira ebyashuri , kwonka Omwana w'omuntu tagira n'ah'okuta orubaju .
42009059	Yesu yaagira ondiijo ati : Nkuratira ! Onu yaamugarukamu ati : Ndeka mbanze nze kuziika tata .
42009060	Yesu ati : Reka abafiire babe nibo baaziika abafu baabo ; ekyawe n'okugyenda okabuzya amakuru g'obukama bwa Ruhanga .
42009061	N'ondiijo yaamugira ati : Mukama wangye , niinyija kukukuratira , kwonka banza ondekye nze kuragana n'ab'owaitu .
42009062	Yesu yaamugira ati : Tihariho n'omwe okwata ekyoma ky'okuhingisa , akahinga naareeba enyima , oshemereire obukama bwa Ruhanga .
42010001	Ebyo ku byahwaire , Mukama yaatoorana abandi batendekwa makumi mushanju na babiri , yaaboohereza babiri babiri kumubandiza omu birorero byona n'omu myanya yoona , ei yaabaire naaza kutaayaayira .
42010002	Yaabagira ati : Eby'okugyesha ni bingi , kwonka abakozi ni bakye ; n'ahabw'ekyo mushabe Mukama w'eigyesha ayohereze abakozi omu by'okugyesha bye .
42010003	Mbwenu nimwirooko ; reeba , nimbatuma muri nk'abaana b'entaama abari omu mishega .
42010004	Mutatwara omufuko , nobu yaakuba efurebe nari enkaito ; kandi omu muhanda mutagira ou mwaramutsya .
42010005	Enju yoona ei muraataahemu , mubanze mugire muti : Obusigye bube ahari egi ka .
42010006	Egyo nju ku eraabe erimu omuntu w'obusingye , endamutsyo yaanyu y'obusingye neija kumugumaho . Kwonka ku araabe atarimu , egyo ndamutsyo yaanyu y'obusingye mugigarukane .
42010007	Mugume omuri egyo nju nimurya kandi nimunywa ebi baraabahe , ahabw'okuba omukozi ashemereire kuheebwa ebihembo bye . Mutariruga omu nju kuraara omu ndiijo .
42010008	Ebirorero byona ebi murihikamu bakabaakiira gye , murye eki baabata omu maisho .
42010009	Mukize abarwaire baamwo kandi mugire muti : Obukama bwa Ruhanga bwabahika haihi .
42010010	Kwonka ku muraagume mwahika omuri ibara kirorero , baayanga kubaakiira , mushohore muze omu nguuto zaakyo , mugire muti :
42010011	Twabatsigaho . Nangwa n'omucuucu gw'eki kirorero kyanyu , ogutukwaitse aha bigyere , ogu twayeragazaho , gubatuntumukire ; kwonka mumanyire kimwe ku obukama bwa Ruhanga bwabahika haihi .
42010012	Nimbagambira nti : Aha kiro ky'okucweraho orubanja , ekifubiro kya Sodoma kiryayemerwa okukira eky'ekyo kirorero .
42010013	Iwe Koraziini ' we , oryakareeba ! Naiwe Beetisaida , oryakareeba ! Ahabw'okuba eby'okutangaaza ebyakoreirwe omuriimwe , kuri byakoreirwe omuri Tuuro na Sidoni , abaamwo bakaabaire baayegarukiremu kare bajwaire ebiguniya , bashutami omu iju .
42010014	Kandi hoona aha kiro ky'okucweraho orubanja , ebifubiro bya Tuuro na Sidoni biryayemerwa okukira ebyanyu .
42010015	Kandi naiwe Kafarinaumu , mbwenu noogira ngu oryatunguurwa ohikye ahaiguru ? Ngaaha , oryabandikwa , ohikye okuzimu owa Nyamuteza .
42010016	Weena obahurira , biri niinye ahuriire ; n'oyanga kubahurira , biri niinye ayangiire ; kandi abo abanga kumpurira , biri bangire kuhurira Ogwo owantumire .
42010017	Amakumi mushanju na babiri bakagaruka bashemereirwe munonga , baagira bati : Mukama , ku turikukoresa eiziina ryawe , nangwa n'ebyago nibitworobera .
42010018	Yaabagarukamu ati : Ndeebire Sitaane naagwa , naahanantuka omu iguru nk'omurabyo .
42010019	Reeba , mbahaire obushoboorozi bw'okusingyeera enjoka n'ebinyabushegu , n'okuribatiirira amaani g'omuzigu goona ; tihariho kintu kyona ekiribakora kubi .
42010020	Kwonka muteekiita ahabw'ebyago kuboorobera ; kureka mushemererwe ahabw'okuba amaziina gaanyu gahandiikirwe omu iguru .
42010021	Omuri ako kaanya Yesu ku yaaijuziibwe Mutima Orikwera okushemererwa , yaagira ati : Taata , Mukama w'eiguru n'ensi , ninkusiima ahabw'okuba ebintu ebyo okabishereka abanyabwengye n'abarikwetegyereza , waabishuuruurira abaana bato . Eego , Taata , ekyo nikyo waasiimire .
42010022	Byona nkabikwatsibwa Tata , kandi tihariho omanya Mwana kureka Taata , nobu yaakuba omanya Taata kureka Mwana , n'ou Mwana asiima kumumushuuruurira .
42010023	Bwanyima yaahindukira abatendekwa be , yaabagambira omu mubonano ati : Baine omugisha abu amaisho gaabo garikureeba ebi murikureeba !
42010024	Manya nimbagambira nti : Abarangi baingi n'abagabe bakenda kureeba ebi murikureeba , kwonka tibarabireebire , n'okuhurira ebi murikuhurira , kwonka tibarabihuriire .
42010025	Hakaba hariho omwegyesa w'eiteeka , owaimukire akamubuuza naamutega , ati : Mwegyesa , nkaakora ki okutunga amagara agatahwaho ?
42010026	Nawe yaamugarukamu ati : Omu iteeka kikahandiikwa kita ? Oshomamu ki ?
42010027	Ndi we ati : Kunda Mukama Ruhanga waawe n'omutima gwawe gwona , n'amagara gaawe goona , n'amaani gaawe goona , n'obwengye bwawe bwona , kandi na mutaahi waawe nk'oku oyekunda ,
42010028	Yesu yaamugira ati : Waagarukamu gye ; kora otyo , nibwo oraatungye ago magara .
42010029	Kwonka omushaija ogwo ahabw'okwenda kweyeza , yaabuuza Yesu ati : Mutaahi wangye n'oha ?
42010030	Yesu yaamugarukamu ati : Eizooba rimwe omushaija akaba naaruga Yerusalemu naaza Yeriko , yaagwa omu bambuzi , baamucwijura byona ebi yaabaire aine , baamuteera baatsiga ari haihi n'okufa .
42010031	Omuri ago magingo omuhongyerezi nawe yaareetwa ogwo muhanda naashuuma ; ku yaareebire ogwo mushaija , yaamuraba hangahari .
42010032	Kandi n'Omuleevi nikwo atyo , ku yaahikire omuri ogwo mwanya , nawe yaamureeba yaamuraba hangahari .
42010033	Kwonka Omusamariya omugyenzi , ku yaamugwireho , yaamureeba ari atyo , yaamugirira esaasi .
42010034	Yaamuhika , obuhuta bwe yaabwomooza amajuta na viino , yaabushemba . Atyo yaamukiriza yaamuta aha ndogoya ye ei yaabaire atembire , yaamutwara omu nju y'abagyenyi , yaamurwaza .
42010035	Ku bwaseesire yaihayo shilingi ibiri , yaazikwatsa mukama w'egyo nju , yaamugira ati : Murwaze , ku ndaagarukye , eki oraayongyereho kyona , niinyija kukiihura .
42010036	Noogira ngu ahari abo bonshatu , n'oha owaayorekire ku ari mutaahi w'ogwo mushaija owaagwire omu bambuzi ?
42010037	Onu ati : N'owaamugiriire esaasi . Yesu yaamugira ati : Irooko naiwe otwaze otyo .
42010038	Ku baabaire nibakigyenda , Yesu yaahika omu kyaro , omukazi orikwetwa Marita yaamutaasya omwe .
42010039	Akaba aine omurumuna orikwetwa Mariya . Mariya ogwo yaashutama haihi n'ebigyere bya Mukama , yaaguma naahurira ebi arikugamba .
42010040	Reero Marita , owaabaire naarabanisibwamu ebi yaabaire naakora , yaagira ati : Mukama , torikureeba ku murumuna wangye arikunnagiirira nkaheereza nyenka ? Naakweshengyereza , mugambire ankwatse .
42010041	Kwonka Mukama yaamugarukamu ati : Marita , Marita , oyemereize omutima noofa kubi n'ebintu bingi ;
42010042	haza ekirikwetengwa kiri kimwe kyonka . Mariya we yaatoorana omugabo ogurikukira oburungi ogutarimwakwa .
42011001	Yesu akaba ari omu mwanya gumwe naashaba ; ku yaaherize , omwe aha batendekwa be yaamugira ati : Mukama , twegyese okushaba nk'oku Yohaana yaayegyeise abatendekwa be .
42011002	Nawe yaabagambira ati : Ku muraabe nimushaba mugire muti : Taata , eiziina ryawe ritiinwe , obukama bwawe bwije ;
42011003	otuhe buri izooba egabo yaitu y'obutoosha ;
42011004	otusaasire ebibi byaitu , ahabw'okuba naitwe tusaasire weena otwineho eibanja ; otatureka tukoohibwa .
42011005	Kandi akabagambira ati : Omwe omuriimwe ku yaakuba aine mugyenzi we , yaaza owe omu itumbi kumushaba ati :
42011006	Mugyenzi wangye , nguza emigaati eshatu , ahabw'okuba munywani wangye nibwo arikwija naaruga omu rugyendo , haza tiinyine ky'okumuha .
42011007	Nyineeka ogwo yaamugarukiramu omu nju , ati : Otanganzya , naaherize kukinga , nyowe n'abaana bangye twabyamire , tinkiine gaimuka kugikuha .
42011008	Nimbagambira nti : Ogwo mushaija nobu araabe atarikwenda kwimuka kugimuha ahabw'omukago , kwonka ahabw'okugumizamu naamweshengyereza , naija kurugaho aimukye , ahe munywani we ogwo byona ebi arikwenda .
42011009	Naanye nimbagambira nti : Mushabe , muryaheebwa ; musherure , muryazoora ; mwiguze , muryaigurirwa .
42011010	Ahabw'okuba weena oshaba , aheebwa ; osherura , azoora ; n'oiguza , aigurirwa .
42011011	Ni muzaire ki omuriimwe ou mutabani we yaakushaba ekyenyanja , onu akamuha enjoka ?
42011012	Nari owaakumushaba eihuri , akamuha ekinyabushegu ?
42011013	Mbwenu imwe ababi , ku muraabe nimumanya kuha abaana baanyu ebirungi , Shoimwe ow'omu iguru k'arikizaho kuha Mutima Orikwera abarikumushaba !
42011014	Eizooba rimwe Yesu akabinga aha muntu ekyago ekyabaire kimuhindwire ekiteta . Ekyo kyago ku kyamurugireho , ogwo muntu yaagamba ; abantu baatangaara .
42011015	Kwonka bamwe omuribo baagira bati : Ebyago naabibinga n'obushoboorozi bwa Beelizebuli mukuru waabyo .
42011016	Abandi baamutega nibamushaba akamanyiso akarikuruga ahari Ruhanga .
42011017	Kwonka we yaamanya ebiteekateeko byabo , yaabagira ati : Obugabe bwona obwebaganisamu buba buri obw'okuhwerekyerera ; n'eka ku eyetaanisamu , ekumbagara .
42011018	Na Sitaane nikwo ari atyo . Ku araabe naayebaganisamu , obugabe bwe nibugumaho buta ? Mbwenu nk'oku murikugira , ngu nyowe ebyago nimbibingisa Beelizebuli ;
42011019	biri ku ndaabe nimbibingisa Beelizebuli , abaana baanyu bo nibabibingisa oha ? N'ahabw'ekyo nibo baraabamare empaka .
42011020	Kwonka ku ndaabe nimbibingisa obushoboorozi bwa Ruhanga , biri obwo , obukama bwa Ruhanga bubahikireho .
42011021	Omuntu w'amaani oine eby'okurwanisa byona ku arinda aka ye , ebintu bye biba buhooro .
42011022	Kwonka orikumukiza emikono ku amutaahirira , yaamusingura , amunyaga eby'okurwanisa ebi yaaba naayesiga ; haza eminyago ye agibagana n'abandi .
42011023	Otakwatanisa naanye , aba omuzigu wangye , kandi otataaruura naanye , ataataanisa .
42011024	Ekyago ku kiruga omu muntu , kizengyerera omu byanga ebitarimu maizi nikisherura ah'okutuura . Ku hakiburira , kigira kiti : Ka ngarukye omwangye omu naarugire .
42011025	Kwonka ku kihikamu , kyashanga egyo nju eyeyereirwe kandi etegwirwe ,
42011026	kityo kigyenda , kireeta ebindi byago mushanju ebibi okukikira . Mpaho bitaahamu , bigumamu ; ogwo muntu omuheru gwe guba mubi okukira oku yaabaire ari bwabiso .
42011027	Yesu ku yaabaire naakigamba , omukazi ow'omu baabaire bateeraniire aho , yaimutsya eiraka ati : Enda eyaakuzaire n'amabeere agu waayonkire biine omugisha .
42011028	Kwonka we yaagarukamu ati : Abakira kugira omugisha n'abahurira ekigambo kya Ruhanga bakakyorobera .
42011029	Ebimbuuro by'abantu ku byakanyire , Yesu yaabagambira ati : Ab'obusingye obu ni babi , nibashaba akamanyiso ; kwonka tihariho kamanyiso karaaboorekwe , kureka aka Yona .
42011030	Nk'oku Yona yaabaire akamanyiso aha Banineeve , n'Omwana w'omuntu nikwo ariba aha b'obusingye obu .
42011031	Aha kiro ky'okucweraho orubanja , omugabekazi wa bukiizi-bwa-buryo aryayemerera n'ab'obusingye obu , abasingise orubanja , ahabw'okuba we akaruga aha muheru gw'ensi , yaija kuhurira eby'obwengye bwa Solomooni ; mbwenu reeba , aha hariho orikukira Solomooni .
42011032	Aha kiro ky'okucweraho orubanja , Abanineeve baryayemerera n'ab'obusingye obu , babasingise orubanja ; ahabw'okuba Yona ku yaabarangiriire , baayegarukamu ; mbwenu reeba , aha hariho orikukira Yona .
42011033	Tihariho muntu ohemba etabaaza akagita endugu nari akagijuumikira ekiibo , kureka agita aha kikondo , ngu ehwezese abarikutaaha omu nju .
42011034	Eriisho niryo rumuri rw'omubiri gwawe . Eriisho ryawe kuriba rihuriire , omubiri gwawe gwona gubugwa okuhweza ; kwonka ku riba rirwaire , omubiri gwawe nagwo gutimba omwirima .
42011035	Oyerinde nu , okuhweza oku oine kutakaaba omwirima .
42011036	N'ahabw'ekyo omubiri gwawe gwona ku guraabe gubugirwe okuhweza , kandi gutarimu ekyetwa omwirima , biri niguhwereza kimwe nk'oku etabaaza ekumurikira neeyaka .
42011037	Yesu ku yaabaire yaaheza ati kugamba , Omufarisaayo yaamweta kurya nawe owe . Onu yaataaha omu nju , yaaza aha meeza .
42011038	Ogwo Mufarisaayo ku yaakireebire , yaatangaara kureeba Yesu ataabanza kunaaba atakariire .
42011039	Kwonka Mukama yaamugambira ati : Imwe Bafarisaayo ' mwe , mushemeza enyima y'ebikopo n'eshuhaani , haza omunda mwijwire obunyagi n'obubi .
42011040	Imwe bashema ' mwe , owaahangire eby'aharuguru tiwe yaahangire n'eby'omunda ?
42011041	Haakiri abooro mubahe aha bi mwine , haza byona bibabeere ebishemeire .
42011042	Kwonka imwe Bafarisaayo ' mwe , muryakareeba ! Ahabw'okuba mutoija kimwe kya ikumi ky'ebishaka ebireetera emboga kugira omuranzi n'ebizinuza , na buri ruganda rwabyo rwona , kwonka obwinganisa n'okukunda Ruhanga mubirenzya amaisho . Ebyo nibyo mwakukozire mutarekire na kiri .
42011043	Muryakareeba , Bafarisaayo ' mwe ! Ahabw'okuba mukunda emyanya y'ekitiinwa omu mateeraniro , n'okutangirirwa omu butare .
42011044	Muryakareeba , ahabw'okuba muri nk'ebituuro bitarikureebwa , ebi abantu baribataho batabimanyire !
42011045	Omwe aha bahangu b'eiteeka amugarukamu ati : Mwegyesa , manya ku orikugamba otyo , naitwe nooba otujumire .
42011046	Onu amugira ati : Naimwe bahangu b'eiteeka ' mwe , muryakareeba ! Ahabw'okuba mwekoreza abantu emitwaro etarikubaasa kwekorerwa , haza imwe mutarikugikozaho rukumu .
42011047	Muryakareeba , imwe abombeka ebituuro by'abarangi abu baashoimwe baitsire !
42011048	Ku murikuba nimukora ekyo , nimuba nimwikiriza eki baashoimwe baakozire kandi nimukisiima . Bo bakabaita , imwe nimwombeka ebituuro byabo .
42011049	Nikyo Bwengye wa Ruhanga yaagiriire ati : Ndyabatumaho abarangi n'entumwa ; abamwe babaite nari babahiiganise ,
42011050	oruzaaro oru rubone kuturwa eshagama y'omurangi weena eyaaseesirwe , ensi yaaba kubaho ,
42011051	okwiha aha ya Abeeli okuhitsya aha ya Zekariya , ou baitiire ahagati y'eitambiro n'omwanya ogurikwera . Buzimazima nimbagambira nti : Ab'oruzaaro oru , egyo shagama eryabatukurira .
42011052	Muryakareeba , imwe bahangu b'eiteeka ' mwe ! Ahabw'okuba mukaiha ekikomoorozo omu rwigi rw'okumanya . Imwe mwenka timwataahamu , kandi abarikwenda kutaahamu mwabazibira .
42011053	Ku yaarugira omuri egyo nju , abahangu b'eiteeka n'Abafarisaayo baatandika kumuhakanisa baine ekiniga , nibateeraho kumugyema kugarukamu ebibuuzo byabo ebitarikubarwa ,
42011054	nibamutega ngu bamukwatsize omu bi arikugamba .
42012001	Omuri ago magingo abantu enkumi n'enkumi ku baabaire bateeraine nibaribatiirirana , Yesu yaatandika kugamba naabandiza aha batendekwa be , ati : Mwerinde ekitumbisa ky'Abafarisaayo , nibwo buryarya bwabo .
42012002	Manya tihariho kishwekirwe ekitarishuuruurwa , nari ekisherekirwe ekitarimanywa .
42012003	N'ahabw'ekyo kyona eki muragambiire omu mwirima kiryahurirwa nyomushana , na kyona eki murahwihwitsiize omu myanya eyekiikire kiryarangirirwa aha mitwe y'enju .
42012004	Imwe banywani bangye , nimbagambira nti : Murekye kutiina abarikwita omubiri , ahabw'okuba ku baheza , baba batakiine kindi eki baraakore .
42012005	Ka mbagambire ou muraagume nimutiina : niwe Ogwo oheza kwita , akagira n'obushoboorozi bw'okunaga okuzimu omu muriro . Weeza kwo , Ogwo mube niwe mwatiina .
42012006	Ebiteerankumba bitaano tibigurwa sente ibiri ? Kwonka shi , tihariho na kimwe ekyeba omu maisho ga Ruhanga .
42012007	Nangwa n'eishokye ry'aha mutwe gwanyu ryona rikabarwa . Timuri b'okutiina , ahabw'okuba muri ab'obuguzi bwingi okukira amagana g'ebiteerankumba .
42012008	Nimbagambira nti : Weena orikuunyemera omu maisho g'abantu n'Omwana w'omuntu aryamwemera omu maisho ga baamaraika ba Ruhanga .
42012009	Kwonka weena orikuunyoga omu maisho g'abantu , aryayogyerwa omu maisho ga baamaraika ba Ruhanga .
42012010	Weena origamba kubi aha Mwana w'omuntu aryasaasirwa , kwonka orirogota ahari Mutima Orikwera tarisaasirwa .
42012011	Ku baribatwara omu mateeraniro n'aha baramuzi n'aha b'obushoboorozi kubatonganisa , mutarishoberwa oku muryetonganira n'eki murigamba ,
42012012	ahabw'okuba omu bunaku obwo Mutima Orikwera aryabahabura eki murigamba .
42012013	Omuntu omwe omu baabaire bateeraniire aho , akagira Yesu ati : Mwegyesa , gambira mwene tata abagane naanye eby'obuhunguzi bwaitu . Yaamugarukamu ati :
42012014	Iwe mushaija ' we , n'oha owantaireho kuba ow'okubaramura , nari ow'okubabaganisiza ebi murikufa ?
42012015	Bwanyima yaabagira ati : Mureebe kandi mwerinde ekyetwa omururu kyona , manya amagara g'omuntu tigaba mu bi atungire nangwa nobu akutunga ebishaagire .
42012016	Nikwo kubacwera enfumu egi , ati : Hakaba hariho omushaija omutungi , owaabaire ashaarwire bingi omu musiri gwe .
42012017	Akateekateeka ati : Mbwenu ngire nta , ka ntaine h'okuhunika egi myaka yangye yoona ?
42012018	Atyo agira ati : Eki ndaije kukora n'eki : niinyija kusheenya ebitara byangye , nyombekye ebihango , mbe nimwo naahunika emyaka yangye yoona , nkabiikamu n'ebintu byangye .
42012019	Obwo nibwo ndaayegambire nti : Nyine enyanja y'ebintu birungi ebibiikiirwe emyaka mingi erikwija ; mbwenu ka mpuumure , ndye , nnywe , njarame .
42012020	Kwonka Ruhanga yaamugira ati : Iwe mushema ' we ! Eki kiro noija kwakwa amagara gaawe ; mbwenu ebi waayetindikiire biryaba eby'oha ?
42012021	Omuntu oyebiikira eitungo ry'eby'ensi , kwonka atarikuryebiikira ahari Ruhanga , nikwo ashusha atyo .
42012022	Atyo Yesu yaagambira abatendekwa be ati : Nikyo ndikubagambirira nti : Mutaryemerereza omutima eby'amagara gaanyu ebi muraarye , nainga ebi emibiri yaanyu eraajware ;
42012023	ahabw'okuba amagara gakira ebyokurya , n'omubiri gukira eby'okujwara .
42012024	Mureebere aha bikoona . Tibibiba kandi tibigyesha ; tibigira mabiikiro nobu byakuba ebitara ; haza kunu Ruhanga abiriisa . Imwe , ka nimukirira kimwe enyonyi !
42012025	Omuriimwe hariho owaakubaasa kwongyera aha myaka y'amagara ge , nobu yaakwemereza omutima ata ?
42012026	Ku muraabe nimuremwa kutegyeka obuntu bukye butyo , ahabw'enki nimwemereza omutima ahabw'ebindi ?
42012027	Mureebere aha birabyo , tibyogosha kandi tibiruka , kwonka nimbagambira nti : Nangwa na Solomooni omu kitiinwa kye kyona taraizihiirwe bijwaro nka kimwe aharibyo .
42012028	Mbwenu Ruhanga ku araabe ajweka atyo obunyaatsi bw'omu ishwa , oburiho eri izooba , nyencakare bukanagwa omu kikoomi , kaashwa imwe bantu ' mwe , abaine okwikiriza kukye !
42012029	Mbwenu imwe , mutarimarira omutima aha bi murirya n'aha bi murinywa , nobu kwakuba okugwemereza .
42012030	Manya ebyo byona nibyo Abanyamahanga boona baitanira , kandi Shoimwe naamanya ku murikubyetenga .
42012031	Kureka omutima mugumarire aha bukama bwe , haza ebyo byona muryabyongyerwaho .
42012032	Imwe obusyo bukye , timuri b'okutiina , ahabw'okuba Shoimwe akasiima kubaha obukama .
42012033	Mutunde ebi mwine . Ebiraabirugyemu mubihe abakyene . Mwetungire enshaho ezitarikukura , n'eitungo eritahwaho ery'omu iguru ei abashuma batashuuza , n'ebiyenje ei bitarisiisira .
42012034	Manya ahu eitungo ryanyu riri n'omutima gwanyu niho guba .
42012035	Mugume mwezirikire n'amatabaaza gaanyu nigaaka .
42012036	Mube nk'abantu abategyereize mukama waabo kugaruka naaruga aha bugyenyi bw'obushwere , abateekateekire kumwigurira yaahikaho ati naiguza .
42012037	Abaheereza abo , abu mukama waabo ariija akashanga nibareeba , baine omugisha ! Ka nkibagambire omu mazima nti : Aryayezirika , abashutamye aha meeza abaheereze .
42012038	Obundi akaija abantu baahirwayo nari enkoko nizigamba , kwonka abaheereza abu arishanga beeteekateekire baine omugisha !
42012039	Mwetegyereze eki : nyineeka ku yaakuba naamanya eshaaha ei omushuma araiziremu , takaamwikiriza kufumura enju ye .
42012040	Naimwe nu mugume mweteekateekire , ahabw'okuba timurikumanya bunaku obu Omwana w'omuntu ariiziramu .
42012041	Petero yaagira Yesu ati : Mukama , egyo nfumu ei waacwa , niitwe orikurengyeza nari n'omuntu weena ?
42012042	Mukama yaagira ati : Ni mutsigire ki omwesigwa kandi ow'obwengye , ou mukama we yaatsigiire ab'omu ka ye , kubaha endengo y'engano omu bunaku buhikire ?
42012043	Ogwo mutsigire , ou mukama we ariija akashanga naakora atyo , aine omugisha .
42012044	Ninkugambira omu mazima nti : Aryamuha obushoboorozi aha bi atungire byona .
42012045	Kwonka ogwo mutsigire ku arigira omu mutima gwe ati : Mukama wangye yaatuuraho kwija ; reero akatandika kuteera abaheereza n'abaheerezakazi , akarya , akanywa , akasinda ;
42012046	mukama w'ogwo mutsigire aryaija aha kiro ki onu atamwetegyeireho n'aha shaaha ei atarikumanya . Haza aryamufubira munonga , amugire nk'oku abateesigwa bagirwa .
42012047	Omuhuuku owaamanyire ebi mukama we arikwenda , kwonka akashangwa atakabikozire , aryateerwa eminyaafu mingi munonga .
42012048	Kwonka otarabimanyire , kandi akashangwa akozire eby'okumuteeza , aryateerwa eminyaafu mikye . Owaahairwe bingi aryabuuzibwa bingi , n'owaakwatsiibwe bingi aryayenzibwa ebirikukiraho .
42012049	Ekyandeetsire n'okutweka omuriro omu nsi . Nkaabaasibwa ki gushangwa gwayakire !
42012050	Kandi hakiriyo okubatizibwa oku nkiine kubatizibwa ; ebishi nikinsaasa okuhitsya obu kurihikiirizibwa .
42012051	Nimuteekateeka ngu nkaija kureeta obusingye omu nsi ? Nimbagambira nti : Ngaaha , kureka nkaija kutaanisa .
42012052	Ahabw'okuba okwiha hati enju erimu bataano eryayebaganisamu , abashatu barwanise ababiri n'ababiri barwanise abashatu .
42012053	Ishe w'omwana aryarwanisa omutabani , n'omutabani arwanise ishe . Nyina w'omwana aryarwanisa muhara we , nawe arwanise nyina . Nyinazaara w'omuntu aryarwanisa omukaamwana , n'onu arwanise nyinazaara .
42012054	Kandi Yesu akagambira ebimbuuro by'abantu ati : Ku mureeba ekicu kyarumbaara burengyerwa-izooba , ahonaaho mugira ngu enjura yaaza kugwa ; mpaho egwa .
42012055	Kandi omuyaga ku gureetwa bukiizi-bwa-buryo , mugira ngu nihaija kubaho omushana mwingi ; haza gubaho .
42012056	Imwe ndyarya ' mwe , ku muraabe nimumanya kurengyerera eby'aha nsi n'eby'ahaiguru , nimuremwa muta kukyengyera eby'obunaku obu ?
42012057	Ahabw'enki nimuremwa kucwamu ekihikire ?
42012058	Eky'okureeberaho : ku oraabe nooza omu iramuriro n'orikukutabaariza , teeraho kugarukana nawe mukiri omu muhanda . Kitari ekyo , naija kukukurura , akuhitsye omu maisho g'omuramuzi , omuramuzi akuhe omukuru w'ekihome , n'onu akikwigatiremu .
42012059	Ninkugambira nti : torikirugamu okuhitsya obu oriihura akasente koona akakitsigaireyo .
42013001	Omu bunaku obwo hakaija abantu , baateekyerereza Yesu eby'Abagalilaaya abu Pilaato yaitsire nibahonga ebitambo .
42013002	Ku yaahuriire ekyo , yaabagira ati : Nimuteekateeka ngu Abagalilaaya abo abaabonaboine batyo , bakaba bari abasiisi okukira abandi Bagalilaaya ?
42013003	Ngaaha , nimbagambira ngu tikwo baabaire bari . Kwonka naimwe , ku muraabe muteeteisize , muryahwerekyerera nkabo .
42013004	Nari shi , bari eikumi na munaana , abaateirwe omunaara gwa Siloamu gukabaita , nimugira ngu bakaba baine orubanja okukira abandi boona ab'omuri Yerusalemu ?
42013005	Ngaaha , nimbagambira ngu tikwo baabaire bari . Kwonka naimwe , ku muraabe muteegarukiremu , muryahwerekyerera nkabo .
42013006	Yesu akacwa enfumu egi , ati : Omuntu akaba aine omutiini agubyaire omu musiri gwe gw'emizaabibu ; yaija kugushoromaho ebijuma , kwonka yaashanga bitariho .
42013007	Yaagira omushaija owaabaire naareeberera ogwo musiri , ati : Reeba , naahitsya emyaka eshatu niinyija kusherura ebijuma ahari ogu mutiini , kwonka nshangaho busha . Guteme ; nigufiisiza busha omwanya .
42013008	Mpaho ogwo mushaija amugarukamu ati : Mukama wangye , gurekye gumare ogundi mwaka , mbanze nguhingirire , ngutemu orwezo .
42013009	Obundi omu mwaka ogurikwija gukaayana ; reero obona kugutema gwaba gutaanire .
42013010	Aha izooba rimwe erya Sabato , Yesu akaba naayegyesa omu iteeraniro rimwe .
42013011	Haashangwa hariho omukazi owaabaire amazire emyaka ikumi na munaana ariho ekyago ekyamuhendahenzire , akacweka omugongo , atabaase kwemerera burunga .
42013012	Yesu ku yaamureebire , yaamweta , yaamugira ati : Mukazi ' we , waakira obumuga .
42013013	Atyo amutaho engaro ; ahonaaho ogwo mukazi agororoka , ahimbisa Ruhanga .
42013014	Kwonka omukuru w'eiteeraniro aguubwa kubi , ngu ahabw'okuba Yesu yaakiza ahari Sabato . Mpaho agambira abari aho , ati : Hariho ebiro mukaaga ebikorerwamu . Mube nibyo mwaguma nimwiziramu kutambirwa , kutari kwija ahari Sabato .
42013015	Yesu yaamugarukamu ati : Ndyarya ' mwe , omuriimwe hariho otatsibura nimi ye , nari ndogoya ye kuza kugyeeshera ahari Sabato ?
42013016	Mbwenu shi ogu mukazi , muhara wa Aburahamu , ou Sitaane aboheire egi myaka ikumi na munaana , kyaba kitahikire kumubohoorora aha izooba rya Sabato ?
42013017	Ku yaagambire ekyo , abarikumuhakanisa boona baabwerabwera , kandi abantu boona baashemerererwa munonga eby'okutangaaza ebi yaabaire naakora .
42013018	Yesu akongyera kugamba ati : Obukama bwa Ruhanga nibushusha ki ? Mbwenu mbugyeragyeranise na ki ?
42013019	Buri nk'enjuma y'embibo ya karidaari , ei omuntu yaatwaire akanaga omu musiri gwe ; ekakura , ekarugamu omuti , enyonyi z'omu kaabunga zikaarika omu mataagi gaagwo .
42013020	Ekindi akagira ati : Obukama bwa Ruhanga mbushushanise na ki ?
42013021	Buri nk'ekitumbisa eki omukazi yaakwatsire , akakijwanzya omu ncuro ishatu z'esaano okuhitsya obu yoona yaatumbire .
42013022	Yesu akagyenda naayegyesa omu birorero n'omu byaro , obwo naaza Yerusalemu .
42013023	Omuntu yaamugira ati : Mukama wangye , noogira ngu abakye bonka nibo barijunwa ? Yaabagira ati :
42013024	Mukore kyona eki murikubaasa kutaahira omu irembo erifunzire , ahabw'okuba nimbagambira , ngu baingi baryateeraho kutaahamu kwonka baremwe .
42013025	Nyineeka ku ariheza kwimuka yaakinga orwigi , muryashanga mwemereire aheeru nimwiguza muti : Mukama waitu , twigurireho ! Kwonka aryabagarukamu ati : Tindikumanya ahi murikuruga .
42013026	Mpaho mutandikye kwetonda muti : Ka twabaire shi turya naiwe tukanywa naiwe , nooyegyeseza omu nguuto z'owaitu .
42013027	We aryabagarukamu ati : Tindikumanya ahi murikuruga . Nimundugyeho , imwe mwena enkozi z'ebibi .
42013028	Obwo haryabaho okucura n'okunena amaino , mwareeba Aburahamu na Isaaka na Yakobo n'abarangi boona omu bukama bwa Ruhanga , kwonka imwe mubingiirwe aheeru .
42013029	Kandi abantu aba burugwa-izooba na burengyerwa-izooba , aba bukiizi-bwa-bumosho na bukiizi-bwa buryo baryaija bashutame aha bugyenyi omu bukama bwa Ruhanga .
42013030	Manya ab'okuhereeruka baryaba ab'okubanza , n'ab'okubanza babe ab'okuhereeruka .
42013031	Ago magingo bamwe omu Bafarisaayo bakaija , baagambira Yesu bati : Irooko ! Ruga aha , ahabw'okuba Herode naayenda kukwita !
42013032	Yaabagarukamu ati : Mugyende mugambire muha ngigyo , muti : Omanye ku hati na nyencakare ndikubinga ebyago n'okutamba endwara , kandi aha kiro kya kashatu mpikiirize ekyandeetsire .
42013033	Kwonka eri izooba na nyencakare na ku burisheesha ndi ow'okugumizamu , ahabw'okuba tikihikire omurangi kufeera ahatari muri Yerusalemu .
42013034	Yerusalemu , Yerusalemu , iwe oita abarangi , okateera amabaare abakutumirweho ! Ni kangahi obu naayenzire kuteerana hamwe abaana baawe , nk'oku enkoko erundaana obwana bwayo ekabubumbatira omu mapapa , kwonka mukanga !
42013035	Reeba , enju yaanyu mwaza kugitsigaramu mwenka . Kwonka nimbahamiza ku mutarindeeba bundi okuhitsya obu murigira muti : Orikwija omu iziina rya Mukama ahimbisibwe !
42014001	Mbwenu aha izooba rya Sabato , Yesu ku yaabaire agiire ow'omwe aha bakuru b'omu Bafarisaayo kurya nawe , baamugumyaho eriisho .
42014002	Kandi omu maisho ge hakaba hariho omushaija orwaire orusimba .
42014003	Yesu nikwo kubuuza abahangu b'eiteeka n'Abafarisaayo , ati : Nikiikirizibwa eiteeka kukiza omuntu ahari Sabato , nari tikirikwikirizibwa ?
42014004	Kwonka bo baaguma bahunami . Nawe nikwo kukwata ogwo mushaija akamukiza , akamwohereza .
42014005	Bwanyima yaabagira ati : N'oha omuriimwe ou mutabani we nari ente ye byakugwa omu iziba ahari Sabato , atabiihemu ahonaaho ?
42014006	Ekyo nakyo tibarabaasize kukigarukamu .
42014007	Yesu ku yaareebire abeetsirwe aha bugyenyi nibatangatangana emyanya mikuru , yaabacwera enfumu egi , ati :
42014008	Ku oryetwa aha bugyenyi bw'obushwere , otashutama omu mwanya gw'ekitiinwa . Obundi hakaaba heetsirwe orikukukiza eiziina ,
42014009	reero obeetsire mwembi akaija akakugira ati : Higiza ogu muntu . Otyo okagyenda noobwerabwera kuza kushutama omu mwanya gw'enyima .
42014010	Mbwenu ku oraayetwe aha bugyenyi , gyenda oshutame omu mwanya ogutari gw'ekitiinwa , ogugumemu . Nyineeka ku araije , abe niwe yaakugira ati : Munywani wangye , garuka aha . Nibwo weena oshutami naiwe aha meeza araakureebe ori ow'ekitiinwa .
42014011	Manya weena oyetunguura aryabundikwa , kandi oyebundika aryatunguurwa .
42014012	Bwanyima Yesu akagambira nyineeka ati : Ku oraateekye obugyenyi nyomushana nari nyekiro , oteeta banywani baawe , beene sho , abanyaruganda nari bataahi baawe abatungi , ngu nabo nyentsya bakwete bakuzimuurire .
42014013	Kwonka iwe , ku oriteeka obugyenyi , obweteho abooro , ebimuga , ebirema n'empumi .
42014014	Haza obwo nibwo oriheebwa omugisha , ahabw'okuba nobu baraabe batarikubaasa kukuzimuurira , enzimuurano yaawe oryagitunga abahikiriire boona baazooka .
42014015	Omwe omu baabaire bari aha bugyenyi , ku yaakihuriire , yaagira ati : Ebishi , omuntu orirya ebyokurya by'aha bugyenyi bw'omu bukama bwa Ruhanga aryaba aine omugisha !
42014016	Kwonka we yaamugira ati : Hariho omushaija owaateekire obugyenyi buhango , akeeta abantu baingi munonga .
42014017	Obunaku bw'obugyenyi ku bwahikire , yaatuma omuheereza we kugambira abaayeetsirwe ati : Nimwije , obugyenyi bwatebeekanisiibwe .
42014018	Kwonka boona baatandika kwekwatsakwatsa . Ow'okubanza yaagira ati : Nguzire ekibanja , nshemereire kuza kukireeba . Naakweshengyereza , omungambirire , ansaasire .
42014019	Ondiijo ati : Nguzire enimi ikumi zikomeraine ibiri ibiri , mbwenu ninza kuzihingisa ndeebe . Naakweshengyereza , omungambirire , ansaasire .
42014020	Ondiijo kandi ati : Nibwo ndugire kushwera , tikyambaasikira kwija .
42014021	Ogwo muheereza yaagarukayo , yaabiteekyerereza mukama we . Nyineeka nikwo kuguubwa kubi , akagira ogwo muheereza we , ati : Yehuute oze omu nguuto n'omu buhanda bw'ekirorero , ondeetere abooro , ebimuga , empumi n'ebirema .
42014022	Handi hakye omuheereza , ati : Mukama wangye , ebi wandagiira naabikora , kwonka hakiriho emyanya mingi .
42014023	Nyineeka amugambira ati : Irooko oze omu bihandagazi n'omu buhanda bw'omu ngo , ogyemesereze abantu baije , enju yangye eijure .
42014024	Kwonka nimbagambira , ngu tihariho n'omwe aha beetsirwe oraaroze aha bugyenyi bwangye .
42014025	Ebimbuuro bingi by'abantu bikakuratira Yesu naagyenda ; yaahinduka , yaabagira ati :
42014026	Omuntu weena oija ahi ndi , atangire ishe na nyina , omukazi we n'abaana , beene ishe na banyaanya , nangwa n'amagara ge , tabaasa kuba mutendekwa wangye .
42014027	Weena oteekorera musharaba gwe akankuratira , tabaasa kuba mutendekwa wangye .
42014028	N'oha omuriimwe owaakwenda kwombeka omunaara , atabanze kushutama akabariirira yaaba aine ebirikuguheza ?
42014029	Ku yaakuba atagizire atyo , yaayombeka omusingi , bwanyima yaashanga atarikubaasa kuheza ogwo murimo , abareebi bakaatandika kumushekyerera ,
42014030	bati : Eki kishaija kikatandika kwombeka , kyaremwa kuheza .
42014031	Nari ni mugabe ki owaakuhurura kuteera ondi mugabe , atabanze kushutama akareeba yaaba we n'engabo ze kakumi baakubaasa kurwanisa ow'obukumi bubiri oizire kwerwanaho ?
42014032	Ku yaakureeba atarikubaasa , akaatuma ahari ogwo mugabe akiri hare , kumubuuza eki yaakumuhongyera ngu bagarukane .
42014033	Naimwe nikwo kiri kityo . Tihariho n'omwe orikubaasa kuba omutendekwa wangye , atatsigireho byona ebi atungire .
42014034	Manya omwonyo guba murungi , beitu omwonyo ku gwakuhwamu ensha , ekaagarurwamu eta ?
42014035	Guba gutakigasira itaka , nari ekirundo ky'orwezo . Abantu bagunaga . Weena oine amatu garikuhurira , ahurire !
42015001	Abashorooza b'omushoro n'abasiisi omu bunaku obwo bakaba nibakuratira Yesu kuhurira ebi arikugamba .
42015002	Kwonka Abafarisaayo bo hamwe n'abahangu b'eiteeka ku baakireebire , baatandika kwetomboita nibagambirana bati : Reeba ogu muntu orikwehitsya abasiisi akarya nabo .
42015003	Nawe nikwo kubacwera enfumu egi , ati :
42015004	Ni muntu ki omuriimwe owaakuba aine entaama igana , hakiburaho emwe , atatsigyeho amakumi mwenda na mwenda omu iriisizo , akaza kusherura eyaabura , okuhitsya obu araagibone ?
42015005	Ku agizoora , agiheeka aha mabega ashemereirwe .
42015006	Akihika omuka , ayeta banywani be na bataahi be , abagira ati : Bagyenzi bangye , mushemererwe hamwe naanye , ahabw'okuba naabona entaama yangye ebaire eshohokire .
42015007	Na mbwenu nimbagambira ku ab'omu iguru bashemererwa batyo ahabw'omusiisi omwe owaayegarukamu , okukira abahikiriire makumi mwenda na mwenda abatarikwetenga kwegarukamu .
42015008	Nari ni mukazi ki , oine empiiha ikumi , hakiburaho emwe , atahembe tabaaza , akakukumba enju yoona , akarondera kimwe okuhitsya obu araagibone ?
42015009	Kandi ku agibona , ayeta banywani be na bataahi be , abagira ati : Bagyenzi bangye , mushemererwe naanye , ahabw'okuba empiiha yangye ebaire ebuzire naagibona .
42015010	Na mbwenu nimbagambira ku baamaraika ba Ruhanga bashemererwa batyo ahabw'omusiisi omwe owaayegarukamu .
42015011	Yesu kandi akagira ati : Hakaba hariho omushaija owaabaire aine abatabani babiri .
42015012	Omuto akashaba ishe ati : Taata , mpa omugabo gw'ebintu ebi waakundagire . Ishebo nikwo kubabaganisiza eitungo rye .
42015013	Ku haahingwireho ebiro bikye , omutabani ogwo omuto yaarundaana ebye byona , yaaza omu nsi ya hare ; okwo niyo yaashiishaguriire empiiha ze omu micwe mibi .
42015014	Ku yaabiherizeho , egyo nsi yaataasya enjara mpango , nawe yaatandika kushoberwa .
42015015	Nikwo kuza kushumbira omwe aha batungi b'omuri egyo nsi , onu akamwohereza omu iriisizo rye kuriisa empunu .
42015016	Ku yaabaire aba aziriisize , ayetenga kurya ebishushu ebi zaabaire nizirya , kwonka bambe habura owaabimuha .
42015017	Ku yaayegarukiremu , yaagira ati : Abakozi ba tata oku baingana , ka nibarya bikashaaga , haza nyowe nkaitirwa aha enjara !
42015018	Ka nyimukye , nze owa tata , mmwetuurire mmugire nti : Taata , nkacumura ahari Ruhanga n'ahariiwe .
42015019	Tinkiri w'okushemerera kwetwa omwana waawe ; ngira nk'omwe aha baheereza baawe abarikukukorera .
42015020	Atyo yaabandatuka , yaatoora ogurikuza owa ishe . Ku yaabaire akiri hare , ishe yaamuranzya , yaamugirira esaasi . Yairuka naamwizira , yaamugwa omu maizi g'enda , yaamunywegyera .
42015021	Omutabani yaamwetongyeza ati : Taata , nkacumura ahari Ruhanga n'ahariiwe . Tinkiri w'okushemerera kwetwa omwana waawe .
42015022	Kwonka ishe yaagambira abaheereza be ati : Yaimwe , nimurahukye mureete ekijwaro ekirikuhita ebindi , mukimujwekye , mumute empeta omu rukumu n'enkaito omu bigyere .
42015023	Mureete kaberera mugiite , haza tugire obugyenyi tushemererwe .
42015024	Manya mutabani wangye ogu akaba afiire , mbwenu yaazooka ; akaba azaahire , mbwenu yaazaahuuka . Mpaho obugyenyi butandika .
42015025	Mbwenu omutabani omukuru akaba atarimu , ari omu misiri . Ku yaabaire naahinguuka , yaahika haihi n'eka , yaahurira ebyeshongoro n'ebitaaguriro .
42015026	Atyo ayeta omwe omu baheereza , amubuuza ati : Beitu ebyo n'eby'enki ?
42015027	Onu ati : Manya murumuna waawe yaija , kandi shoimwe yaamwitira eri nyana kaberera , ngu ahabw'okuba yaagaruka omu ka ye buhooro kandi ahuriire .
42015028	Ogwo mwojo ku akihurira , ekiniga kyenda kumubarura , ayanga kutaaha omu nju ; ishe arugaho ashohora kumweshengyereza .
42015029	Kwonka ogwo mwana agira ishe ati : Noomanya ku mmazire emyaka egi yoona ninkuheereza , kandi ku ntakangaga kukora ebi ondagiire , haza tokampaga nangwa n'akabuzi kugira obugyenyi na bagyenzi bangye .
42015030	Mbwenu kitabani kyawe ekyo , ku kyagaruka kyaherize kushiishagura ebyawe byona na baamaraaya , waakituukurira kaberera !
42015031	Ishe amugarukamu ati : Mwana wangye , obutoosha otuura naanye ; kyona eki ntungire n'ekyawe .
42015032	Kwonka kyaba kihikire okushemererwa n'okunanuka , ahabw'okuba murumuna waawe ogu akaba afiire , mbwenu yaazooka ; akaba azaahire , mbwenu yaazaahuuka .
42016001	Kandi Yesu akagaruka yaagambira abatendekwa be ati : Hakaba hariho omushaija omutungi , oine omukuru w'eby'eka ye , ou baamumuregyeire ngu naashiishagura ebintu bye .
42016002	Yaayeta ogwo muntu , yaamugira ati : Ebi ndikukuhuriraho biri bita ? Gira , onshoboororere eby'omurimo gwawe , ahabw'okuba tokigaruka kuba mukuru w'ebyangye .
42016003	Ogwo mukuru nikwo kwebuuza ati : Manya mukama wangye yaaza kuunyaka obukuru , mbwenu ngire nta ? Mpingye ? Ka ntaine gahinga ! Nshabiirize ? Obwo shi , baryandeebesa maisho ki ?
42016004	Otyo ! Mbwenu naamanya eki ndaakore bambinga aha murimo , abantu babone kuntaasya omu maka gaabo .
42016005	Atyo ayeta omwe omwe omu baabaire baine amabanja ga mukama we . Ow'okubanza amugira ati : Oine eibanja ririkwingana ki ahari mukama wangye ?
42016006	Onu ati : Endengo igana z'amajuta . Ogwo mukuru amugira ati : Kwata orupapura rwawe oru , oru orikwihurizibwaho , oshutame ahonaaho , ohandiikye makumi ataano .
42016007	N'ondi amubuuza ati : Iwe oine eibanja ririkwingana ki ? Onu ati : Ebitenga igana by'engano . Ogwo mukuru amugira ati : Ija oiheho orupapura rwawe , ohandiikye makumi munaana .
42016008	Mukama waabo akasiima ogwo mukuru w'eby'eka ye otari mwesigwa , ahabw'okuba enyabwengye . Manya abantu b'ensi egi omu kutwazana na bagyenzi baabo nibakiza obwengye abantu b'omushana .
42016009	Kandi nimbagambira nti : Mwetungire abanyamikago n'eitungo ry'obugobya , nyentsya ku ririba ryabahwaireho , babataasye omu maka agatahwaho .
42016010	Manya oyesigwa omu bikye , ayesigwa n'omu bingi ; kandi oteesigwa mu bikye , tayesigwa n'omu bingi .
42016011	Mbwenu ku muraabe mutari beesigwa mu kukoresa eitungo ry'obugobya , n'oha oribeesiga akabakwatsa eitungo ery'amazima ?
42016012	Kandi ku muraabe mutarikwesigwa mu by'abandi , n'oha oribaha ekyanyu kukyetegyekyera ?
42016013	Tihariho muheereza obaasa kuheereza abakama babiri ; ahabw'okuba aryayangaho omwe , akunde ondi ; nari aryahamira ahari omwe , agaye ondi . Manya timurikubaasa kuheereza Ruhanga kandi n'eitungo .
42016014	Abafarisaayo abu eby'amatungo byabaire bitwaire omutima , ku baahuriire ebyo byona , baamushekyerera .
42016015	Nawe yaabagira ati : Niimwe buzima abeeyoreka abantu nk'abahikiriire , kwonka Ruhanga naamanya emitima yaanyu . Manya eki abantu bakugisiriza , Ruhanga akinuga .
42016016	Okuhitsya omu biro bya Yohaana , hakaba nihakora eby'eiteeka n'eby'abarangi ; okwiha obwo Amakuru Marungi g'obukama bwa Ruhanga gatuura nigarangirirwa , kandi buri omwe aitanira okubutaahamu .
42016017	Nikirahuka eiguru n'ensi kuhwaho , okukira akamanyiso kamwe k'aha nyuguta okuruga omu iteeka .
42016018	Weena oshenda omukazi we akashwera ondi aba ashambaine , kandi omushaija oshwera omukazi oshenzirwe iba , biri ashambaine .
42016019	Hakaba hariho omushaija omutungi , owaabaire ajwara emyenda ya bujwa n'eya kitaani , buri izooba naarya gye ajarami .
42016020	Kandi aha irembo rye hakaba habyamaho omushaija omworo orikwetwa Lazaaro , owaabaire weena ari ebironda ;
42016021	atwire naayetenga kurya obukunkumuka burikuruga aha meeza y'ogwo mutungi . Kandi n'embwa zikaba ziija , zirigatsa ebironda bye .
42016022	Bwanyima omworo ogwo yaafa , yaatwarwa baamaraika ei Aburahamu atuura . Omutungi nawe yaafa , yaaziikwa .
42016023	Ku yaabaire ari okuzimu omu busaasi burengyesereize , yaimutsya amaisho yaareeba Aburahamu ari okwo hare , Lazaaro amuhereire .
42016024	Yaahooga munonga ati : Ai bambe , taata Aburahamu , naafa ! Ngirira esaasi , otume Lazaaro ogwo akoze enshonga y'orukumu rwe omu maizi , ahorahoze orurimi rwangye , ahabw'okuba nimpembererwa munonga omuri eki kibengye ky'omuriro .
42016025	Aburahamu yaamugarukamu ati : Mwana wangye , ijuka omu biro by'amagara gaawe ku waatungire ebirungi , Lazaaro we akatunga ebibi , mbwenu we hati obu naaruhuurwa ; iwe ori omu busaasi bwingi .
42016026	Kandi t'ekyo kyonka : ahagati yaitu hariho oruhanga orurikuzibira omuntu weena orikwenda kucwekanisa kuruga kunu kwija okwo , nari kuruga okwo kwija kunu .
42016027	Omutungi ogwo agarukamu ati : Taata , ninkweshengyereza , tuma Lazaaro owa tata ,
42016028	ahabw'okuba nyineyo barumuna bangye bataano , abagambire bukiri kare , nyentsya nabo batakaija omuri ogu mwanya gw'obuhuruzi .
42016029	Aburahamu amugira ati : Baine ebi Musa n'abarangi baayegyeise , babe nibyo baakuratira .
42016030	Omutungi ati : Ngaaha , taata Aburahamu , ku haakugira owaabahikaho naaruga omu bafiire , bakaayegarukamu .
42016031	Aburahamu amugarukamu ati : Ku baraabe batahuriire Musa n'abarangi , tibariikirizisibwa muntu weena , nobu yaakuba ozookire omu bafiire .
42017001	Yesu akagambira abatendekwa be ati : Ebirikuteeza entsibo tibiribura kubaho , kwonka obireeta aryakareeba !
42017002	Haakiri akomwe orubengo omu maraka anagwe omu nyanja , okukira okuhabisa omwe ahari aba abato .
42017003	Naimwe mwerinde ! Mwene waanyu ku araashiishe , omuhane . Ku araayeteise eki akozire , omusaasire .
42017004	Kandi ku araakushaagize emirundi mushanju omu izooba rimwe , kwonka yaakwijaho emirundi mushanju naagira ati : Naayeteisa , naiwe omusaasire .
42017005	Entumwa zikashaba Mukama ziti : Twongyere okwikiriza !
42017006	Nawe yaabagarukamu ati : Kuri mwine okwikiriza kurikwingana nangwa n'akajuma k'embibo ya karidaari , mukaaragiire omukunyu ogu , muti : Higuka , obyarwe omu nyanja , haza gubakundira .
42017007	N'oha omuriimwe oine omuheereza orikumuhingira , nari orikumuriisiza , akiija naaruga aheeru akamugira ati : Rahuka orye ebyokurya bwawe ?
42017008	Takubaire ari ow'okumugira ati : Ihura ebyokurya byangye , oyezirikye ompeereze , okuhitsya obu ndaaheze kurya n'okunywa , haza iwe obone kurya bwanyima ?
42017009	Nimugira ngu ashemereire kusiima ogwo muheereza ahabw'okukora eki yaamuragiira ?
42017010	Naimwe ku muraagume mwaheza kukora byona ebi muragiirwe , mugire muti : Turi abaheereza abataine mugasho , twakora eki turikuragiirwa kukora .
42017011	Yesu , ku yaabaire naaza Yerusalemu , yaaraba omu mwatano gwa Samariya na Galilaaya .
42017012	Ku yaabaire yaahika omu kyaro kimwe , ababembe ikumi baija kumubugana .
42017013	Baamuhoogyera beemereire hangahari nibagira bati : Yesu Omwegyesa , otugirire embabazi !
42017014	Ku yaabareebire , yaabagira ati : Mugyende mweyorekye abahongyerezi . Nabo ku baabaire nibakizayo , baashemezibwa .
42017015	Omwe omuribo ku yaareebire yaakira , yaagarukayo naasingiza Ruhanga n'eiraka rihango .
42017016	Yaajuumara aha bigyere bya Yesu , yaamusiima . Ogwo muntu akaba ari Omunyasamariya .
42017017	Ekyo kyareetera Yesu kubuuza ati : Boona eikumi tibaashemezibwa ? Omwenda gurahi ?
42017018	Nooshusha oti tihariho ondi owaagaruka kusiima Ruhanga , kureka Omunyamahanga ogu .
42017019	Atyo yaagambira ogwo mushaija ati : Imuka , oyegyendere , okwikiriza kwawe nikwo kwakukiza .
42017020	Abafarisaayo ku baabuurize Yesu , ngu obukama bwa Ruhanga buryaija ryari , yaabagarukamu ati : Obukama bwa Ruhanga tibwija nibureebwa ,
42017021	kandi tiharibaho origira ati : Mbubu buri aha ! nari ati : Mburiya hariya ! Manya obukama bwa Ruhanga buri omuriimwe .
42017022	Yesu akagambira abatendekwa be ati : Obunaku buryahika , obu muryetengyeramu kureeba rimwe aha mazooba g'Omwana w'omuntu , kwonka timuririreeba .
42017023	Baryabagira bati : Nguriya , ari hariya ! Ngugu , ari aha ! Kwonka imwe mutarizayo , mutaribakurata .
42017024	Manya nk'oku omurabyo gurabya , gukamurika eiguru okwiha aha rubaju rumwe okuta aha rundi , n'okwija kw'Omwana w'omuntu nikwo kuriba .
42017025	Kwonka aryabanza kubonabonesibwa munonga n'okwangwa ab'obusingye obu .
42017026	Nk'oku kyabaire omu biro bya Noa , nikwo kiriba n'omu biro by'Omwana w'omuntu .
42017027	Abantu bakaba nibarya , nibanywa , nibashwerana , okuhitsya obu Noa yaagiire omu bwato , omwegyemure gukaija , gukabacwekyereza boona .
42017028	Kandi kiryaba nk'oku kyabaire obwa Looti . Abantu bakaba nibarya , nibanywa , nibagura , nibaguza , nibahinga kandi nibombeka .
42017029	Kwonka aha izooba eri Looti yaarugiire omuri Sodoma , Ruhanga akafukunkura omuriro n'obuganga , byaruga omu iguru byabacwekyereza boona .
42017030	Nikwo kiriba kityo aha izooba eri Omwana w'omuntu arireebekyeraho .
42017031	Eizooba eryo ku ririhika , oriba ari aha mutwe gw'enju , aine ebye omu nju , ataritemburuka kubiihamu ; n'oriba ori omu musiri , atarigaruka omuka .
42017032	Nimwijukye muka Looti .
42017033	Weena orikwenda kukiza amagara ge , aryagabuza . Kandi weena orikugabuza , aryagakiza .
42017034	Nimbagambira nti : Ekiro ekyo abantu babiri baryaba bari aha kitanda kimwe ; omwe aryatwarwa , ondi atsigweho .
42017035	Abakazi babiri baryaba nibasa kumwe ; omwe aryatwarwa , ondi atsigweho .
42017036	[ Abashaija babiri baryaba bari omu musiri ; omwe aryatwarwa , ondi atsigweho . ]
42017037	Abatendekwa nikwo kumucwa kabiri , bakamubuuza bati : Aho ni nkahi , Mukama waitu ? Nawe nikwo kubagarukamu ati : Ahu omutumbi guri , niho amahungu gateeranira .
42018001	Bwanyima Yesu akabacwera enfumu nk'oku kirikwetengwa okuguma nibashaba batarikuhwa matsiko .
42018002	Yaabagira ati : Hakaba hariho omuramuzi omu kirorero kimwe , owaabaire atatiina Ruhanga , nobu kwakuba okweta aha muntu .
42018003	Kandi omuri ekyo kirorero hakaba harimu omufaakazi , owaagumire naija ahu ari , naamweshengyereza ati : Nshoboorora n'onyemi kubi .
42018004	Ogwo muramuzi yaamara omwanya muraingwa ayangire , kwonka bwanyima yaayegarukamu ati : Nobu ndaabe ntarikutiina Ruhanga , nobu yaakuba omuntu weena ,
42018005	kwonka ahabw'omufaakazi ogu okuguma nanganzya , nshemereire kumushoboorora . Kitari ekyo naija kugumizamu nandusya .
42018006	Mukama nikwo kubagambira ati : Nimuhurire eki omuramuzi otahikiriire arikugamba .
42018007	Mbwenu shi , Ruhanga tarireeba abatoorainwe be nibakorerwa eby'oburyo , abamuhoogyera nyomushana na nyekiro , nangwa nobu yaakutuuraho kubahwera ?
42018008	Nimbahamiza nti : Aryataho omutima kureeba ngu baakorerwa ebihikire kandi juba . Mbwenu shi Omwana w'omuntu ku ariija , aryashanga omu nsi omu hakirimu okwikiriza ?
42018009	Yesu akacwa enfumu egi , naagigambira abantu bamwe abaabaire nibeemanya ku bari abahikiriire , kandi nibagaya abandi boona .
42018010	Ati : Abashaija babiri bakaza omuri Nyaruju ya Mukama kushaba ; omwe ari Omufarisaayo n'ondi ari omushorooza w'omushoro .
42018011	Omufarisaayo yaayemerera hangahari , yaashaba ati : Ai Ruhanga , ninkusiima ; ahabw'okuba nyowe tindi mwambuzi okora ebitahikire , omushambani nk'abandi bantu , kandi munomuno tindi nk'ogu mushorooza w'omushoro .
42018012	Nyesiibyakwo kabiri buri biro mushanju , kandi mpa kimwe kya ikumi eki ebi ntunga byona .
42018013	Omushorooza w'omushoro we yaayemerera hangahari okukiraho , kandi atarikwehanga kureeba ahaiguru , kureka okwemaamaata naagira ati : Ai Ruhanga , onsaasire nyowe omusiisi !
42018014	Nimbagambira nti : Ogu mushaija akagaruka owe omuka agarukaine na Ruhanga , okukira mugyenzi we ; ahabw'okuba weena oyetunguura , aryabundikwa ; kandi weena oyebundika , aryatunguurwa .
42018015	Abantu bakareetera Yesu nangwa n'abeereere , ngu abakwateho . Abatendekwa be ku baakireebire , baabakabukira .
42018016	Kwonka Yesu yaabeeta naagira ati : Murekye abaana baije bampikye , mutabazibira ; ahabw'okuba abari nk'abo , obukama bwa Ruhanga n'obwabo .
42018017	Buzimazima nimbagambira nti : Weena otarikwikiriza bukama bwa Ruhanga nk'omwana muto , taributaahamu .
42018018	Omwe omu bategyeki akabuuza Yesu ati : Mwegyesa murungi , nkaakora ki kutunga amagara agatahwaho ?
42018019	Yaamugira ati : Noonyetera ki murungi ? Manya tihariho murungi kureka Ruhanga wenka .
42018020	Noomanya ebiragiro ku bigira biti : Otarishambana , otariita , otariiba , otariha obwamushinja bw'ebishuba , otiine sho na nyoko .
42018021	Onu yaagarukamu ati : Ebyo byona ntuura nimbihitsya , okwiha omu buto bwangye .
42018022	Yesu ku yaahuriire ekyo , yaagira ati : Okibuzirweho ekintu kimwe kyonka . Tunda ebi oine byona ; ebiraabirugyemu obigabire abooro , mbwenu nibwo oritunga eitungo omu iguru ; haza oije onkuratire .
42018023	Onu ku yaahuriire ekyo , yaagira obujune , ahabw'okuba akaba ari omutungi munonga .
42018024	Yesu yaamutsimba eriisho , yaagira ati : Ka kigumire abatungi kutaaha omu bukama bwa Ruhanga !
42018025	Manya nikirahukira engamira kuraba omu kahengyere k'empitirizo , okukira omutungi kutaaha omu bukama bwa Ruhanga .
42018026	Abaakihuriire nikwo kugira bati : Mbwenu shi , n'oha orikubaasa kujunwa ?
42018027	Nawe yaabagarukamu ati : Ekitabaasika ha bantu , kibaasika ahari Ruhanga .
42018028	Na Petero nikwo kugira ati : Reeba , itwe tukatsigaho byona ebi twine , twakukuratira .
42018029	Yesu ati : Buzimazima nimbagambira nti : Tihariho n'omwe owaatsigireho enju ye n'omukazi na beene ishe n'abazaire be , nari abaana ahabw'obukama bwa Ruhanga ,
42018030	otarizimuurirwa bingi n'okukiraho omu biro ebi , kandi omu busingye oburiija akatunga amagara agatahwaho .
42018031	Bwanyima Yesu yaata ikumi na babiri hangahari , yaabagira ati : Reeba nitwinamuka Yerusalemu , kandi kyona ekyahandiikirwe abarangi aha Mwana w'omuntu nikiija kubakwo .
42018032	Ahabw'okuba naija kuheebwayo aha Banyamahanga , reero bamushungise , bamutwaze kubi , bamucwere amacwante ;
42018033	ku baraaheze kumwasha , bamwite , haza aha kiro kya kashatu azookye omu bafiire .
42018034	Kwonka bo tibaine ki baihiremu , eki yaabagambiire kikabacuramirira , tibaamanya makuru gaakyo .
42018035	Yesu ku yaabaire nairira haihi na Yeriko , yaashangaho omushaija empumi ari aha rubaju rw'omuhanda naashabiiriza .
42018036	Egyo mpumi , ku yahuriire ebimbuuro by'abantu nibihingura , yaabuuza ekyabaho .
42018037	Baamugira bati : Yesu Omunyanazareeti naahingura .
42018038	Nawe nikwo kweta munonga ati : Yesu mwene Daudi , ngirira embabazi !
42018039	Abantu abaabaire beebembeire baamukabukira nibamugira bati : Hunama ! Kwonka we yaayongyera kwamuza ati : Mwene Daudi , ngirira embabazi !
42018040	Yesu yaayemerera , yaaragiira ku bamumureetera . Ku yaamuhikire , yaamubuuza ati :
42018041	Nooyenda ngu nkukorere ki ? Onu yaamugarukamu ati : Mukama wangye , niinyenda ngu ndeebe !
42018042	Yesu yaamugira ati : Reeba ! Okwikiriza kwawe nikwo kwakukiza .
42018043	Ahonaaho yaareeba , yaamukuratira naasiima Ruhanga , kandi boona abaakireebire baahimbisa Ruhanga .
42019001	Yesu akataaha omu rurembo Yeriko , yaagumizamu naarurabamu .
42019002	Okwo hakaba hariyo omushaija orikwetwa Zakaayo , owaabaire ari omukuru w'abashorooza b'omushoro kandi ari omutungi .
42019003	Akaba aine ekihika ky'okureeba Yesu kumumanya ; kwonka ahabw'okuba mugufu tiyaabaasa kurenzya maisho ekimbuuro ky'abantu kumureeba .
42019004	N'ahabw'ekyo yairuka , yaabarabaho , yaatemba omukunyu , ngu akaamunagaho eriisho naahingura .
42019005	Yesu ku yaahikire ahu ari , yaimutsya amaisho , yaamugira ati : Zakaayo , rahuka otemburukye . Eri izooba niinyenda kuza owaawe .
42019006	Atyo atemburuka n'obwira , amutaangirira ashemereirwe munonga .
42019007	Reero boona ku bakireeba , beetomboita bati : Yaaza kuraara omw'omusiisi .
42019008	Mpaho Zakaayo tahwama , ayemerera agira Mukama ati : Mukama wangye , niinyija kuha abooro kimwe kya kabiri ky'ebintu byangye , kandi ku ndaabe nyine ou ndagobeize , niinyija kumuriha ebye emirundi ena .
42019009	Yesu amugira ati : Eri izooba okujunwa kwaija omuri egi ka , ahabw'okuba ogu nawe ni mwene Aburahamu .
42019010	Manya Omwana w'omuntu akaija kusherura ekyabuzire n'okukijuna .
42019011	Abantu ku baabaire bakitegire Yesu amatu , yaabacwera enfumu . Mbwenu obwo akaba ari haihi na Yerusalemu , kandi abantu bakaba nibateekateeka ngu , obukama bwa Ruhanga buri haihi kwija .
42019012	Nawe nikwo kubagira ati : Omushaija w'ekitiinwa akaba naaza kuzinduka omu nsi ya hare kuheerwayo obugabe , bwanyima agarukye .
42019013	Yaayeta abaheereza be ikumi ; buri omwe yaamuha empiiha emwe y'ezaabu , haza yaabagira ati : Mugishuubuze okuhitsya obu ndigaruka .
42019014	Kwonka abantu b'eihanga rye , ahabw'okumwanga baamukuratsa entumwa nibagira bati : Titurikwenda ogu mushaija kuba omugabe waitu .
42019015	Mbwenu ku yaagarukire yaaherize kuheebwa obugabe , yaatuma abo baheereza abu yaahaire empiiha , kureeba oku buri omwe yaashaagwize .
42019016	Ow'okubanza yaagira ati : Mukama wangye empiiha yaawe emwe ngishaagwiremu ikumi .
42019017	Onu yaamugarukamu ati : Yebare muheereza wangye omurungi ! Nk'oku oyeyorekire ori omwesigwa omu bikye munonga , naakuha obushoboorozi kutegyeka ebirorero ikumi .
42019018	Owa kabiri nawe yaija yaagira ati : Mukama wangye , empiiha yaawe emwe erugiremu itaano .
42019019	Ogwo nawe yaamugira ati : Naiwe noija kutegyeka ebirorero bitaano .
42019020	Bwanyima haija ondiijo , yaagira ati : Mukama wangye , empiiha yaawe ngigi , nkagibiika gye omu kenda ka kitaani ,
42019021	ahabw'okuba nkakutiina ; naamanya ku ori omuntu enzira-busha , oyanura ebi otaanikire , ogyesha ebi otabibire .
42019022	Onu amugarukamu ati : Iwe muheereza mubi ' we , ka nkucwere orubanja niinyihirira aha bi waagamba . Biri kwo okamanya ku ndi enzira-busha , eyanura ebi etaanikire , ekagyesha ebi etabibire .
42019023	Ahabw'enki nu empiiha yangye toragibiikize bashuubuzi b'empiiha , nkiza kugaruka nkagiihayo n'amagoba gaayo ?
42019024	Atyo agambira abeemereireho , ati : Mumwakye egyo mpiiha , mugihe oine ikumi .
42019025	Nabo baamugira bati : Mukama waitu , k'aine ikumi !
42019026	Nimbagambira nti : Weena oine , aryaheebwa ebirikukiraho ; kwonka otaine , aryayakwa n'eki aine .
42019027	Mbwenu abazigu bangye , abataraanyedeize kuba omugabe waabo , mubareete aha , mubaitire omu maisho gangye .
42019028	Yesu ku yaaherize kugamba ekyo , yaabeebembera nainamuka Yerusalemu .
42019029	Mbwenu ku yairiire haihi na Beetifaagye na Beetaniya , ebihereeraine n'Orushozi orurikwetwa orw'Emioliva , yaatuma babiri aha batendekwa be ,
42019030	yaabagira ati : Nimwirooko muze omu kyaro ekibari omu maisho . Ku muraakitaahemu muti , nimwija kureeba omwana gw'endogoya gutsibikire , ogutakatembwahoga muntu . Mugutsibure , mugureeta aha .
42019031	Ku haraagire owaababuuza eki murikugutsiburira , mumugire muti : Mukama naagwenda .
42019032	Entumwa zityo zigyenda , zishanga byona biri nk'oku yaazigambira .
42019033	Ku baabaire nibatsibura ogwo mwana gw'endogoya , bakama baagwo baabagira bati : Beitu nimugutsiburira ki ?
42019034	Nabo baabagarukamu bati : Mukama naagwenda .
42019035	Batyo baagutwarira Yesu , baagutandiikaho emyenda yaabo , baagumushutamyaho .
42019036	Ku yaabaire naagyenda , abantu baayarira eminagiro yaabo ahu arikuraba .
42019037	Kandi ku yaabaire yaahika aha kashuumo k'Orushozi rw'Emioliva , ekimbuuro ky'abantendekwa be kyona kyatandika kushemererwa n'okuhimbisa Ruhanga n'eiraka rihango , ahabw'eby'okutangaaza byona ebi baareebire .
42019038	Baateera akaari bati : Ogwo Mugabe orikwija omu iziina rya Nyakubaho , ahimbisibwe ! Omu iguru nihakagire obusingye , n'ahaiguru owa Herebe neekagire ekitiinwa !
42019039	Bamwe omu Bafarisaayo bakeema ahagati y'abantu , baamugira bati : Mwegyesa , hunamya abatendekwa baawe .
42019040	Kwonka we yaabagarukamu ati : Nimbagambira , aba ku baraahuname , amabaare nigaija kwamuza .
42019041	Ku yaahikire haihi n'orurembo , yaarureeba , yaarucurira
42019042	yaagira ati : Nangwa eri izooba kuri waamanya ebyakukureetera obusingye ! Kwonka bambe , bikusherekirwe .
42019043	Manya obunaku buryahika abazigu baawe bakugote , bakwehinguririze , bakuturukye embaju zoona ;
42019044	bakutuure ahansi n'abaana b'omunda y'orugo rwawe , batakutsigiremu ibaare eritungamiire erindi , ahabw'okuba toramanyire bunaku bu Ruhanga araakwizire .
42019045	Bwanyima Yesu akataaha omuri Nyaruju , yaatandika kubingamu abaabaire nibatundiramu .
42019046	Yaabagira ati : Kikahandiikwa ngu enju yangye eryaba ey'okushabiramu ; mbwenu imwe , ka mugihindwire eryaya ry'abambuzi .
42019047	Akaba ayegyeseza omuri Nyaruju buri izooba . Abahongyerezi abakuru n'abahangu b'eiteeka n'abandi bantu bakuru , abaabaire bakwataniise nabo , baacwa obwengye oku baraamwite .
42019048	Kwonka baabura oburyo bw'okukikora , ahabw'okuba abantu boona bakaba nibata omutima aha bi arikugamba .
42020001	Eizooba rimwe Yesu , ku yaabaire naayegyesa abantu omuri Nyaruju , naarangirira Amakuru Marungi , abahongyerezi abakuru n'abahangu b'eiteeka baija hamwe n'abakuru omu ihanga ,
42020002	baamugambira bati : Tugambire , ni bushoboorozi ki oburikukukoresa ebi ? Nari n'oha owaabukuhaire ?
42020003	Yaabagarukamu ati : Naanye ka mbabuuze , mungambire .
42020004	Okubatiza kwa Yohaana kukaruga ahari Ruhanga nari omu bantu ?
42020005	Baahakana bonka nibagira bati : Ku turaagire ngu kukaruga ahari Ruhanga , naija kugira ati : Ahabw'enki mutaramwikiriize ?
42020006	Kandi ku turaagire ngu kukaruga omu bantu , abantu boona nibaija kututeera amabaare , ahabw'okuba nibahamiza kimwe ku Yohaana yaabaire ari omurangi .
42020007	Nikwo kumugarukamu bati : Titurikumanya ahi kwarugire .
42020008	Na Yesu ati : Naanye tindikwija kubagambira ahi naihire obushoboorozi oburikunkoresa ebyo .
42020009	Reero Yesu yaacwera abantu enfumu egi , ati : Omuntu akahinga omusiri gw'emizaabibu , yaagutsigira abashengi yaataaha eihanga , yaamarayo omwanya muraingwa .
42020010	Obunaku ku bwahikire , yaatuma omuheereza we ahari abo bashengi , ngu bamuhe aha bijuma by'emizaabibu . Kwonka abo bashengi baamuteera , baamubinga engaro nsha .
42020011	Yaagaruka yaatuma ondi muheereza , nawe baamwasha , baamuhemagura , baamubinga engaro nsha .
42020012	Nabwo yaayongyera yaabatumaho owa kashatu , ogwo nawe baamuhutaaza , baamujuguta aheeru .
42020013	Bwanyima mukama w'emizaabibu yaagira ati : Mbwenu nkore ki ? Ka mbatwekyere mutabani wangye omukundwa , shana bakaamugirira enshoni .
42020014	Kwonka abo bashengi ku baamureebire , baagambirana bati : Manya ogu niwe muhunguzi ; ka tumwite , obuhunguzi bube obwaitu .
42020015	Batyo baamwozya omuri ogwo musiri , baamwita . Mbwenu mukama w'ogwo musiri gw'emizaabibu aryabagira ata ?
42020016	Aryaija acwekyereze abo bashengi , reero ogwo musiri gw'emizaabibu agutemu abandi . Ekyo ku baakihuriire baagira bati : Nikikabure !
42020017	Kwonka we yaabacumita eriisho yaabagira ati : Mbwenu ekyahandiikirwe eki nikimanyisa ki ? Nikigira kiti : Eibaare eri abombeki baayangire , niryo ryahindukire obuhamizo .
42020018	Weena oriryeteeraho aryacwagacwagurika ; kandi weena ou ririgwaho , riryamucwa obusaasingo .
42020019	Abahangu b'eiteeka n'abahongyerezi abakuru ahabw'okumanya ngu egyo nfumu nibo yaabaire neerengyeza , baayenda kumukwata omuri ago magingo , kwonka baatiina abantu .
42020020	Batyo baaguma bategyereize ekindi eki baraakwatsizeho Yesu . Baayohereza ab'okumutata , abaayegizire ab'amazima , ngu babone kumukwatsiza aha ki araagambe , kibabaasise kumutwara aha w'obushoboorozi , amucwere orubanja .
42020021	Nikwo kumubuuza bati : Mwegyesa , nitumanya ebi ogamba n'ebi oyegyesa ku biba ebihikire ; ku otagira u oshoroora , kureka oyegyesa omu mazima eby'omuhanda gwa Ruhanga .
42020022	Mbwenu itwe , okuha Kaisaari omushoro , kihikire nari tikihikire ?
42020023	We ahabw'okumanya obugobya bwabo , yaagira ati :
42020024	Muunyorekye empiiha . Ekishushani eki n'ebihandiikirweho n'eby'oha ? Baamugarukamu bati : N'ebya Kaisaari .
42020025	Nawe ati : Mbwenu nu , ebya Kaisaari mubihe Kaisaari , n'ebya Ruhanga mubihe Ruhanga !
42020026	Batyo baabura eki baamukwatamu omu bi yaagambiire omu maisho g'abantu ; eki yaabagarukiremu kyabatangaaza , baahunama .
42020027	Abasadukaayo , abagira ngu abafa tibazooka , bakaija ahari Yesu ,
42020028	baamubuuza bati : Mwegyesa , Musa akatuteeraho ekihandiiko ekirikugira kiti : Mukuru w'omuntu ku yaakufa atatsigire mwana , omurumuna ahungure ogwo mufaakazi , azaarire mukuru we abaana .
42020029	Mbwenu hakaba hariho enyina-emwe mushanju . Ow'omujigaijo yaashwera omukazi , kwonka yaafa bucwekye .
42020030	Ow'omushubiro ,
42020031	bwanyima n'owa kashatu baahungura ogwo mufaakazi ; boona omushanju baamushwera batyo , baafa batatsigire baana .
42020032	Aha muheru omukazi nawe yaafa .
42020033	Mbwenu aha kuzooka , ogwo mukazi aryaba muka oha omuri abo ? Ahabw'okuba boona omushanju bakamushwera .
42020034	Yesu yaabagarukamu ati : Abantu b'obusingye obu bashwera kandi bashwerwa ;
42020035	kwonka abarishangwa bashemereire kuhika aha busingye oburiija n'aha kuzooka kw'abafiire , tibarishwera kandi tibarishwerwa .
42020036	Manya baryaba batakifa bundi , bari nka baamaraika kandi abaana ba Ruhanga abaine omugabo omu kuzooka .
42020037	Mbwenu ekirikugira ngu abafa bazooka , na Musa wenka akakimanyisa omu bi yaahandiikire aha byabaireho aha rushaka ruri , obu yaagamba ahari Nyakubaho , ku ari Ruhanga wa Aburahamu , Ruhanga wa Isaaka kandi Ruhanga wa Yakobo .
42020038	Biri ti Ruhanga w'abafiire , kureka n'ow'abahuriire , ahabw'okuba ahariwe abantu boona omu mazima baba abahuriire .
42020039	Abahangu b'eiteeka abamwe nikwo kumugarukamu bati : Mwegyesa , waagamba gye .
42020040	Manya bakaba batakyehanga kumubuuza ekindi kibuuzo .
42020041	Bwanyima Yesu akabagira ati : Abantu nibaiha hi okugira , ngu Kristo n'omwana wa Daudi ?
42020042	Haza kunu , Daudi wenka omu kitabo kya Zaaburi yaagizire ati : Nyakubaho akagambira Mukama wangye ati : Shutama aha rubaju rwangye rwa buryo ,
42020043	okuhitsya obu ndigira abazigu baawe endibatiro y'ebigyere byawe .
42020044	Daudi aha ka naamweta Mukama , kandi shi naabaasa ata kuba omwana we ?
42020045	Kandi Yesu akagambira abatendekwa be , abantu boona bamutegire amatu , ati :
42020046	Mwerinde abahangu b'eiteeka abenda kugyenda bajwaire ekanzu ndaingwa , abakunda kutangirirwa omu butare , n'okushutama omu bitebe by'abakuru omu mateeraniro , n'omu myanya y'ekitiinwa aha magyenyi .
42020047	Banyaga eby'abafaakazi kandi bashaba Ruhanga nibarandagatana , ngu abantu babareebe . Baryacwerwa orubanja orurikukira orw'abandi .
42021001	Yesu ku yainamwire amaisho , yaareeba abatungi nibata emitoijo yaabo omu ibiikiro ;
42021002	kandi yaareeba omufaakazi omworo buzima , nawe naatamu otusente tubiri .
42021003	Atyo yaagira ati : Buzimazima nimbagambira ku omufaakazi ogwo omworo yaatamu bingi okukira abo boona ;
42021004	ahabw'okuba bo baahayo nibakora aha bi bashaagize , kwonka we omu bworo bwe yaatamu kyona ekyakumutungire .
42021005	Abantu bamwe , ku baabaire nibagaaniira aha bya Nyaruju , nibagamba oku yaahunzirwe n'amabaare marungi , kandi n'ebyahairweyo abantu ahabwabo , Yesu yaabagira ati :
42021006	Ebyo byona ebi murikutangaarira hati , obunaku buryahika obu hataritsigara ibaare na rimwe eritungamiire erindi eritarisheenyagurwa .
42021007	Nabo nikwo kumubuuza bati : Mwegyesa , beitu ebyo biryabaho ryari , kandi ni kamanyiso ki akaryoreka ahi biribeeraho ?
42021008	Yesu yaagarukamu ati : Mwerinde mutarihabisibwa , ahabw'okuba baingi baryaija nibaanyeyeterera , nibagira ngu , Niinye . Kandi bati : Obunaku buri haihi kuhika . Mutaribakuratira .
42021009	Mbwenu ku murihurira engamba n'okujagarazibwa obugomi mutaryekanga ahabw'okuba ebyo byona n'eby'okubanza kubaho ; kwonka emperu yo eryaba etakahikire .
42021010	Yaagumizamu ati : Eihanga riryateera erindi ihanga , n'obugabe buteere obundi .
42021011	Haryabaho emitsitsa y'amaani n'enfu nyingi n'enjara y'oku n'oku ; habeho ebirikutiinisa ebirikureebwa , kandi n'obumanyiso bukuru oburikuruga omu iguru .
42021012	Kwonka ebyo byona bitakabaireho , abantu baryabakwata , babahiiganise , babaheyo omu mateeraniro , babate omu bihome , babahitsya n'omu maisho g'abagabe n'ag'abategyeki bakuru nibabantura .
42021013	Kandi obwo nibwo muritunga omwanya gw'okuunyemera .
42021014	Eki mugume nimukiijuka ; ku mutari b'okuteekateeka bukiri kare ebi muryetonganira .
42021015	Manya niinye ndibaha ebi murigamba hamwe n'obwengye , ebi abazigu baanyu bataribaasa kwanga nari kuhakanisa .
42021016	Muryaheebwayo abazaire baanyu na beene shoimwe , abanyabuzaare na banywani baanyu ; kandi bamwe omuriimwe baryaitwa .
42021017	Abantu boona baryabanga nibabantura .
42021018	Kwonka akashokye k'aha mutwe gwanyu tikarihwerekyerera .
42021019	Omu kugumisiriza nimwo murijunira amagara gaanyu .
42021020	Ku murireeba Yerusalemu ekubirwe amahe g'abazigu , mumanye ngu eri haihi kuhwerekyerezibwa .
42021021	Abariba bari omuri Buyudaaya bahungire aha nshozi . Abariba bari omu nda y'orurembo barurugyemu , kandi abariba bari omu byaro batariruhungiramu .
42021022	Manya ebyo biryaba ebiro by'okufubirwa , ngu Ebyahandiikirwe bibone kuhikiirira .
42021023	Ebishi bambe , abariba baine enda n'abarikwontsya omu biro ebyo baryagwerwa akagwe ! Ahabw'okuba egi nsi eryagira omunyangararo mwingi kandi Ruhanga agirire abantu baamwo ekiniga kingi .
42021024	Abamwe baryaitwa rurara , n'abandi batwarwe omu mahanga goona bari enkwatwa ; kandi Yerusalemu egume neeribatiirirwa Abanyamahanga , okuhitsya obu ebiro byabo birihwaho .
42021025	Haryabaho obumanyiso aha izooba n'aha kwezi n'aha nyonyoozi . Omu nsi amahanga garyagira obusaasi bwingi , gashoberwe ahabw'okuhoorera kw'amayanja n'ebingonzi byago .
42021026	Abantu baryaitwa obwoba ahabw'okutegyereza akagwe akarigwera ensi , ahabw'okuba eby'amaani eby'omu iguru biryatengyetsibwa .
42021027	Haza obwo nibwo barireeba Omwana w'omuntu naizira omu kicu aine obushoboorozi n'ekitiinisa kingi .
42021028	Ebyo ku biritandika kubaho , mwemerere murarikye emitwe , ahabw'okuba muryaba muri haihi kucungurwa .
42021029	Kandi Yesu yaabacwera enfumu egi , ati : Mureebere aha muti gw'omutiini n'ahari ibara muti .
42021030	Ku mureeba gwatandika guti kutooka , mumanya ku ekyanda kiri haihi .
42021031	Naimwe nu nikwo kiri . Ku murireeba ebintu ebyo nibibaho , mumanye ku obukama bwa Ruhanga buri haihi .
42021032	Buzimazima nimbagambira nti : Obusingye obu tiburihwaho ebyo byona bitakabaireho .
42021033	Eiguru n'ensi biryahwaho , kwonka ebigambo byangye tibirihwaho .
42021034	Mwerinde , emitima yaanyu etakaasiraazibwa omururu , obusinzi n'amaganya g'eby'amagara aga , ekyo kiro kikabagwaho kitaraariire nk'orugogo .
42021035	Manya kiryaizira abantu boona abari omu nsi .
42021036	N'ahabw'ekyo mugume nimureeba , nimushaba obutoosha amaani agariboozya omuri ebyo byona ebiribaho , gakababaasisa kwemerera omu maisho g'Omwana w'omuntu .
42021037	Nyomushana Yesu akaba asiiba omuri Nyaruju naayegyesa , kandi nyekiro aza kuraara omu rushozi orurikwetwa orw'Emioliva .
42021038	Reero bukiba nibwaba , abantu boona bamushanga omuri Nyaruju kuhurira ebi arikugamba .
42022001	Obugyenyi bw'Emigaati Etatumbisiibwe , oburikwetwa Okuhingurwaho , bukaba buri haihi kuhika .
42022002	Obwo abahongyerezi abakuru n'abahangu b'eiteeka bakaba nibasherura oburyo oku baraite Yesu , ahabw'okuba bakaba nibatiina abantu .
42022003	Mbwenu obwo Sitaane yaataaha omuri Yuda orikwetwa owa Kariota , omwe ahari ikumi na babiri .
42022004	Yaaza aha bakuru b'abahongyerezi n'ab'abarinzi ba Nyaruju , kucuma nabo enaama oku araamubahe .
42022005	Baashemererwa , baaragaana nawe kumuha empiiha ;
42022006	nawe yaikiriza . Okwiha obwo yaasherura oburyo obu araamubaheeremu , ebimbuuro by'abantu bitariho .
42022007	Ekiro ky'Obugyenyi bw'Emigaati Etatumbisiibwe , ekyabaire kitambirwaho omwana gw'entaama ogw'Okuhingurwaho ku kyahikire ,
42022008	Yesu yaatuma Petero na Yohaana ati : Nimwirooko mututeguurire ahi turaariire Obugyenyi bw'Okuhingurwaho .
42022009	Baamubuuza bati : Mbwenu shi , nooyenda ngu tubutebeekanisize hi ?
42022010	Yaabagira ati : Reeba , ku muraabe nimutaaha omu rurembo , nimwija kubugana omushaija oyekoreire enyungu y'amaizi .
42022011	Mumukurate omu nju ei araataahemu , kandi mugambire mukama w'enju muti : Omwegyesa yaatukutumaho ati : Ekishengye eki ndaariiremu Obugyenyi bw'Okuhingurwaho hamwe n'abatendekwa bangye kirahi ?
42022012	Ogwo mushaija naija kubooreka ekishengye kihango eky'omuri kaanyinaabiri , ekirimu byona ebirikwetengwa . Okwo mube niyo mwateguura .
42022013	Batyo baagyenda , baashanga byona biri nk'oku yaabibagambira ; baatebeekanisizayo eby'Obugyenyi bw'Okuhingurwaho .
42022014	Eshaaha ku yaahikire , Yesu yaaza aha meeza hamwe n'abatendekwa be .
42022015	Yaabagira ati : Ntuura niinyetenga munonga kurya naimwe Obugyenyi bw'Okuhingurwaho obu , ntakabonabonesiibwe .
42022016	Manya nimbagambira ku ntarigaruka kuburya , okuhitsya obu burihikiirizibwa omu bukama bwa Ruhanga .
42022017	Atyo yaakwata ekikopo , yaasiima , yaagira ati : Nimutoore , munyweho mwena .
42022018	Manya nimbagambira nti : Okwiha hati tindinywa bundi ha kirugire omu mizaabibu , okuhitsya obu obukama bwa Ruhanga buriija .
42022019	Atyo yaakwata omugaati , yaasiima , yaagucwamu , yaagubaha naagamba ati : Ogu n'omubiri gwangye [ oguraaheebweyo ahabwanyu . Mugume mukore muti kuunyijukiraho .
42022020	Ku baaherize kurya , yaakwata atyo n'ekikopo , yaagamba ati : Ekikopo eki niyo ndagaano nsya ey'eshagama yangye , eraasheeshwe ahabwanyu . ]
42022021	Kwonka reeba , omukono gw'orikundeebya guri hamwe n'ogwangye aha meeza .
42022022	Manya Omwana w'omuntu naaza kuba nk'oku kyamuteekateekyeirwe , kwonka ogwo muntu orikumureebya aryakareeba !
42022023	Baatandika kubuuzana bonka , ngu n'oha omuribo owaakukikora .
42022024	Abatendekwa ba Yesu bakaimukwamu ezindi mpaka ezirikugira ngu n'oha omuribo ohikire kuba mukuru .
42022025	Mpaho yaabagira ati : omu Banyamahanga abagabe baabo nibo babategyeka ; kandi n'ababagiraho obushoboorozi beetwa enkora-birungi ;
42022026	Kwonka imwe mutariba mutyo ; kureka omukuru omuriimwe abe nk'orikukira obuto ; orikwebembera abe nk'orikuheereza .
42022027	Mbwenu shi omukuru n'oha , n'oshutami aha meeza nari n'orikuheereza . T'ogwo ari ha meeza ? Kwonka nyowe mbarimu nk'omuheereza .
42022028	Niimwe bantu abatarampemukireho mu bi naagyeziibwe .
42022029	Mbwenu naabaha obukama nk'oku Tata yaabumpaire .
42022030	Muryariira aha meeza yangye kandi munywereho , omu bukama bwangye , kandi muryashutama aha bitebe by'obugabe , mucwere enganda za Isiraeli eikumi na ibiri orubanja .
42022031	Simooni , Simooni , omanye ku imwe , Sitaane aikiriziibwe kubashungura nk'engano ;
42022032	kwonka , Iwe Simooni , nkushabiire , okwikiriza kwawe kurekye kutentebuka ; kandi ku oriheza kwegarukamu , naiwe ohamye bagyenzi baawe .
42022033	Onu amugarukamu ati : Mukama wangye , nyeteekateekire kugyenda naiwe omu kihome n'okufa naiwe .
42022034	Yesu amugarukamu ati : Petero , ninkugambira nti : Eri izooba enkoko terikwija kugamba otakeehakaine kashatu ku otarikummanya .
42022035	Yesu ababuuza ati : Ku naaboohereize mutaine mufuko na furebe na nkaito , mwine eki mwakyenire ? Baamugarukamu bati : Ngaaha !
42022036	Nawe yaabagira ati : Hati oraabe aine omufuko , agugyendane ; oraabe aine efurebe , nawe agire atyo ; oraabe ataine rurara , atunde omunagiro gwe , agigure .
42022037	Mbwenu nimbagambira ku ekyahandiikirwe ekirikugira ngu : Akaikiriza kubarirwa hamwe n'enkozi z'ebibi , kiri eky'okuhikiiririzibwa omuriinye . Manya ebyangambirweho biri haihi kuhikiirira .
42022038	Baamugira bati : Mukama waitu , reeba aha hariho zaarurara ibiri . Yaabagira ati : Ebyo ka bihwere aho !
42022039	Atyo Yesu yaimutsya , yaaza aha Rushozi rw'Emioliva nk'oku yaabaire agira , abatendekwa be bamukuratiire .
42022040	Ku baahikireyo , yaabagira ati : Mushabe , mutakaayohibwa .
42022041	Mpaho abatsigaho , aza hangahari nk'ahi eibaare rigarukira rirekyeirwe . Atsimba amaju , ashaba ati :
42022042	Taata , ku oraabe nookisiima , onyiheho eki kikopo ! Kwonka ti nkaanye oku ndikwenda , kureka eki orikwenda kibe nikyo kyakorwa .
42022043	Bwanyima maraika amubonekyera naaruga omu iguru kumugumya .
42022044	Omuri obwo busaasi burengyesereize , Yesu ayeshengyereza n'amaani ge goona ; etuutu erugaho emuragara neeshusha amatondo mahango g'eshagama .
42022045	Ku yaimukireho yaaheza kushaba , yaaza kureeba abatendekwa be , yaashanga bagwejegyeire ahabw'obujune .
42022046	Yaabagira ati : Ahabw'enki mugwejegyeire ? Nimwimukye , mushabe , mutakaagwa omu kwohibwa .
42022047	Yesu ku yaabaire naakigamba haija ekimbuuro ky'abantu kyebembeirwe omushaija orikwetwa Yuda , omwe ahari ikumi na babiri ; yaahika Yesu kumunywegyera .
42022048	Yesu nikwo kumugira ati : Yuda , haza oza kunywegyera Omwana w'omuntu noomureebya !
42022049	Abu Yesu yaabaire aine , ku baareebire byaba bityo , baamugira bati : Mukama waitu , tubatemese zaarurara ?
42022050	Omwe omuribo atyo atema omuheereza w'omuhongyerezi omukuru , amucwaho okutu kwa buryo .
42022051	Yesu ku akireeba agira ati : Murekyere aho ! Atyo akora aha kutu kw'ogwo mushaija , amukiza .
42022052	Mpaho Yesu agambira abahongyerezi abakuru n'abakuru b'abaserukare abarinda Nyaruju , n'abandi bakuru omu ihanga abamuhururiire , ati : Beitu obu murikuunyizira na zaarurara n'ebikoni , ndi omwambuzi ?
42022053	Buri izooba obu naabaire ntuura naimwe omuri Nyaruju ka mwabaire mutakantahoga ngaro kunkwata . Kwonka hati obu nibwo bunaku bwangye , omwirima nigwo gurikutegyeka .
42022054	Mpaho bakwata Yesu , bamutwara , bamuhitsya ow'omuhongyerezi omukuru . Petero amukuratira amuri hareho .
42022055	Ku baahembire omuriro ahagati y'ekibuga , baashutama bagwehinguriize , Petero nawe yaashutama nabo .
42022056	Ku yaabaire ashutami aha muriro omuzaana yaamutsimba eriisho , yaagira ati : Ogwo nawe abaire ari hamwe nawe .
42022057	Kwonka we yaayehakana ati : Mukazi ' we , nyowe tindikumumanya .
42022058	Ku haahingwireho akaanya kakye , ondi muntu yaamureeba , yaagira ati : Naiwe ori ow'omuribo . Kwonka Petero yaagarukamu ati : Muntu ' we , nyowe tindi w'omuribo .
42022059	Ku haahingwireho akaanya nk'ak'eshaaha emwe , n'ondiijo yaayomesereza naagira ati : Buzimazima ogu muntu yaaba ari hamwe nawe , ahabw'okuba n'Omunyagalilaaya .
42022060	Kwonka Petero agira ati : Muntu ' we , eki orikugamba ka ntarikukimanya . Ahonaaho , ku aba naakigamba , enkoko egamba .
42022061	Mukama ahinduka areeba Petero ; na Petero nikwo kwijuka eki Mukama yaamugambira ati : Eri izooba enkoko terikwija kugamba otakaanyogire kashatu .
42022062	Atyo ashohora , arira munonga .
42022063	Omu bunaku obwo abashaija abaabaire barinzire Yesu , baamushungisa , baataho n'okumuteera .
42022064	Baamushemba aha maisho , baamubuuza bati : Ragura , owaakuteera n'oha ?
42022065	Baagumizamu batyo nibamujuma munonga .
42022066	Ku bwaseesire , abakuru b'eihanga n'abahongyerezi abakuru hamwe n'abahangu b'eiteeka baateerana , baatwara Yesu omu ishengyero ryabo , baamubuuza bati :
42022067	Ku oraabe niiwe Kristo , otugambire . Yaabagarukamu ati : Nobu ndaabagambire , timurikwija kuunyikiriza ,
42022068	kandi nobu naakubabuuza timukangarukamu .
42022069	Kwonka okwiha hati Omwana w'omuntu naija kushutama aha rubaju rwa buryo orwa Ruhanga ow'obushoboorozi .
42022070	Boona nikwo kumubuuza bati : Mbwenu nikwo kugira , ngu ori Omwana wa Ruhanga ? Agarukamu ati : Nk'oku mwagamba nikwo ndi .
42022071	Mpaho baagira bati : Mbwenu shi nitukyendera ki baamushinja ? Ka twaheza kumwehuririra naakigamba !
42023001	Mpaho boona abaabaire bateeraine , baimuka , baatwara Yesu omu maisho ga Pilaato .
42023002	Baatandika kumutabaariza nibagira bati : Ogu muntu tukamushanga naagomesa eihanga ryaitu , naazibira abantu kuha Kaisaari omushoro , kandi naagira ngu niwe Kristo Omugabe .
42023003	Pilaato nikwo kumubuuza ati : Weeza ori Omugabe w'Abayudaaya ? Yesu amugarukamu ati : Waakigamba .
42023004	Pilaato atyo agira abahongyerezi abakuru n'ebimbuuro by'abantu ati : Nyowe tindikureeba kirikusingisa ogu muntu orubanja .
42023005	Kwonka bo bagumizamu nibagira bati : Naimukiiriza abantu n'ebi arikwegyesa omuri Buyudaaya yoona , ebyatandikiire Galilaaya , bikarugaho bikahika n'aha .
42023006	Pilaato ku ahurira ekyo , abuuza ogwo muntu ku araabe ari Omunyagalilaaya .
42023007	Kandi ku amanya ngu n'ow'omu kyanga ekirikutegyekwa Herode , amutwekyera Herode ogwo , owaabaire nawe ari Yerusalemu omu biro ebyo .
42023008	Herode ku yaareebire Yesu , yaashemererwa munonga , ahabw'okuba akaba aramuhuriireho , kandi amazire omwanya muraingwa naayetenga kumureeba . Ekindi , akaba aine amatsiko g'okumureeba naakora obumanyiso .
42023009	Atyo yaamara omwanya naamubuuza bingi , kwonka we tiyaagira ki yaamugarukamu .
42023010	Obwo abahongyerezi abakuru n'abahangu b'eiteeka bakaba beemereire aho , nibamutabaariza n'enkaakaatira .
42023011	Mpaho Herode hamwe n'abaserukare be baamutwaza kubi nibamugaya kandi nibamushungisa . Herode amujweka bushuuti y'ekitiinwa , amugarurira Pilaato .
42023012	Eryo izooba Herode na Pilaato baakundana , haza okwiha akare baabaire batuura nibangana .
42023013	Ekyo ku kyahwaire , Pilaato yaateerana hamwe abahongyerezi abakuru , n'abategyeki n'abandi bantu ,
42023014	yaabagira ati : Mwandeetera ogu mushaija ngu naagomesa abantu . Mbwenu naamutonganisiza omu maisho gaanyu , omu bi murikumutabaariza byona , naashanga hatarimu kirikumusingisa orubanja ,
42023015	nangwa nobu yaakuba Herode , ahabw'okuba yaamutugarurira . Nk'oku murikureeba , ogu muntu taine ki akozire ekishemereire kumwitisa .
42023016	N'ahabw'ekyo naaza kumwasha , mmurekure .
42023017	[ Manya ahari ekyo kiro kikuru akaba aragiirwa kubarekurira embohe emwe . ]
42023018	Reero boona baayombera hamwe bati : Ita ogu muntu ! Oturekurire Baraba !
42023019	Ogwo mushaija akaba atairwe omu kihome ahabw'okugomesa ab'omu rurembo n'okwita abantu .
42023020	Pilaato ahabw'okwenda kurekura Yesu , yaagaruka yaagamba nabo ;
42023021	kwonka bo baayomba bati : Mubambe aha musharaba ! Mubambe aha musharaba !
42023022	Kandi yaagamba nabo obwa kashatu , ati : Ahanki ? Ogu muntu akozire kibi ki ? Nyowe tinaareeba rubanja orushemereire kumwitisa , n'ahabw'ekyo naaza kumwasha mmurekure .
42023023	Kwonka bo baagumizamu nibayomba munonga , nibagyemesereza ngu abambwe aha musharaba ; kandi orwari rwabo rwarugaho rwaremesa .
42023024	Pilaato nikwo kucwa orubanja , naagira ngu eki baashaba kibe nikyo kyakorwa .
42023025	Yaarekura ogwo muntu ou baashabire , owaabaire akomeirwe obugomi n'obwitsi , yaabaha Yesu kumukora nk'oku barikwenda .
42023026	Ku baabaire nibatwara Yesu , baakwata omushaija orikwetwa Simooni owa Kureene , owaabaire naaruga omu kyaro , baamugyema kwekorera omusharaba amukuratiire .
42023027	Ekimbuuro kihango ky'abantu kyamukuratira , hamwe n'abakazi baingi abaabaire nibamucurira nibeemaamaata .
42023028	Yesu nikwo kubahindukira akabagira ati : Imwe bahara ba Yerusalemu ' mwe , murekye kuncurira , kureka mwecurire kandi mucurire n'abaana baanyu .
42023029	Manya obunaku buryahika , obu abantu barigiriramu bati : Ka n'ab'omugisha abakazi engumba , n'ab'enda zitakazaarahoga , n'ab'amabeera gatakontsyaga !
42023030	Obwo nibwo barigambira enshozi bati : Mutugwere ! N'ebibungo bati : Mutushwekye !
42023031	Mbwenu ku baraabe nibagira bati omuti omubisi , ogwomire guryashura ki ?
42023032	Kandi hakaba hariho abandi babiri enkozi z'ebibi , abaatwairwe na Yesu kwitwa .
42023033	Ku baahikire omu mwanya ogurikwetwa Empanga y'Omutwe , baamubambira aho aha musharaba hamwe n'enkozi z'ebibi ibiri , omwe aha rubaju rwe rwa buryo n'ondi aha rwa bumosho .
42023034	Yesu yaagira ati : Taata , obasaasire ; tibarikumanya ki barikukora . Bwanyima baabagana ebijwaro bye nibabiteerera enteenyu .
42023035	Abantu bakaguma aho nibamushamaarira . Abategyeki bo baamuteerera enaku nibagira bati : Ka yaajunire abandi , mbwenu naayejune ku araabe ari Kristo entoore ya Ruhanga !
42023036	Abaserukare ku baahikire haihi , nibaza kumuha viino y'encenku , nabo baamushungisa ,
42023037	nibagira bati : Ku oraabe ori Omugabe w'Abayudaaya , yejune !
42023038	Kandi ahaiguru ye hakaba hariho ekihandiiko ekirikugira kiti : OGU NIWE MUGABE W'ABAYUDAAYA .
42023039	Omwe aha nkozi z'ebibi abaabaire bahanikirwe aho , yaamuseetera naagira ati : Tiiwe Kristo ? Yejune , naitwe otujune !
42023040	Kwonka mugyenzi we tahwama , amuteisa ati : Torikutiina Ruhanga n'akakye ? Manya waacwerwa orubanja rw'okufa nkawe .
42023041	Nangwa itwe kitushemereire , ahabw'okuba tutuzirwe ebi twakozire . Kwonka ogu taine kibi ki akozire .
42023042	Atyo agira ati : Yesu , ku oraahikye omu bukama bwawe , onyijukye .
42023043	Onu amugarukamu ati : Buzimazima ninkuhamiza , eri izooba noija kuba hamwe naanye omu mwanya gw'obunanukye .
42023044	Eshaaha ya mukaaga ku yaabaire eri haihi kuhika , ensi yoona yaashwekwa omwirima , eizooba ryabura kwaka okuhitsya aha shaaha ya mwenda .
42023045	Omukingo gwa Nyaruju gwatemukamu emitanda ebiri .
42023046	Yesu yaagamba n'eiraka rihango ati : Taata , amagara gangye naagata omu mikono yaawe ! Ku yaaherize kugamba ekyo , gwahwamu .
42023047	Omukuru w'abaserukare igana , ku yaareebire ekyabaho , yaahimbisa Ruhanga naagira ati : Buzimazima ogu muntu abaire ari ohikiriire !
42023048	N'abantu boona abaabaire bateeraniire aho kuroreera , ku baareebire ekyabaho , baagaruka owaabo nibeemaamaata .
42023049	Banywani be boona hamwe n'abakazi abaarugire nawe Galilaaya bamushendekyereize , bakaguma beemereire hangahari nibareeba byona ebyabaho .
42023050	Reero hakaba hariho omuntu orikwetwa Yosefu , omuhanuuzi rugambwa , omuntu murungi kandi ohikiriire ,
42023051	otaraikirizaine nabo omu bi baahanwire n'omu bi baakozire . Akaba arugire Arimataaya , ekirorero ky'Abayudaaya , kandi atwire ategyereize obukama bwa Ruhanga .
42023052	Ogwo mushaija yaaza owa Pilaato , yaamushaba omutumbi gwa Yesu .
42023053	Atyo yaaguhanura , yaaguzinga omu mwenda gwa kitaani , yaaguta omu kituuro ekyabaire kishorogotoroirwe omu ibaare , kandi ekitakaziikwamuga muntu .
42023054	Rikaba riri izooba ry'Okweteguura kandi Sabato eri haihi kuhika .
42023055	Omu bunaku obwo abakazi abaabaire barugire Galilaaya na Yesu , bakaguma nibagyenda Yosefu enyima . Baayetegyereza ekituuro n'oku omutumbi gwateebwamu .
42023056	Bwanyima baagarukayo , baatebeekanisa eby'emigaju n'obutahe . Ahari Sabato baahuumura nk'oku kyabaire nikiragiirwa .
42024001	Aha kiro ky'okubanza omu wiiki , kare munonga omu kasheeshe , abakazi bakaza aha kituuro baine eby'emigaju ebi baabaire batebeekaniise .
42024002	Baashanga eibaare rikumbagaziibwe , riihirwe aha kituuro .
42024003	Ku baataahiremu , tibaashangamu mutumbi gwa Mukama Yesu .
42024004	Ku baabaire bakyemereire aho bashobangiriirwe , baareeba abashaija babiri abajwaire ebirikwengyengyeta babeemereire aha rubaju .
42024005	Abo bakazi baatiina munonga , baaguma bainikire emitwe ahansi . Kwonka abo bashaija babiri baabagira bati : Ahabw'enki nimusherurira ohuriire omu bafiire ? Tari aha , yaazooka .
42024006	Mwijukye eki yaabagambiire akiri Galilaaya
42024007	naagira ati : Omwana w'omuntu n'ow'okurekurirwa abasiisi kubambwa aha musharaba , kwonka aha kiro kya kashatu azookye .
42024008	Nabo baijuka ebigambo bye .
42024009	Abo bakazi ku baarugire aha kituuro , ebyo byona baabiteekyerereza eikumi n'omwe hamwe n'abandi boona .
42024010	Abakazi abo bakaba bari Mariya Magadaleena , Yoana , na Mariya nyina wa Yakobo , n'abandi bakazi abu baabaire baine , nabo baabigambira batyo entumwa .
42024011	Ebi baabagambiire byabasusira ebitaine buryo , tibaabiikiriza .
42024012	[ Kwonka Petero yaimuka , yairuka yaaza aha kituuro . Yainama , tiyaareeba kindi kureka emyenda ya kitaani . Atyo yaagaruka omu ka naatangaarira ekyabaho . ]
42024013	Eryo izooba babiri omuribo bakaba nibaza omu kyaro ekirikwetwa Emausi , nka kilomita ikumi n'emwe okuruga Yerusalemu ;
42024014	baagyenda nibagaaniira byona ebibaireho .
42024015	Ku baabaire nibakibigambaho , Yesu nyakabara yaija , yaabahika , yaagyenda nabo ;
42024016	kwonka amaisho gaabo gaakingwaho , tibaamumanya .
42024017	Yaabagira ati : Beitu ni bigambo ki ebi murikugyenda nimugaaniira ? Batyo baayemerera bacuramiriirwe .
42024018	Bwanyima omwe aharibo orikwetwa Keleopasi , amugarukamu ati : Ka n'eihano okureeba ngu omu baizire Yerusalemu , niiwe wenka otarikumanya bibaireho ebiro ebi ?
42024019	Nawe ababuuza ati : Ni biiha ? Banu bati : Ebya Yesu owa Nazareeti , owaayeyorekire ari omurangi omukuru , ahabw'ebi yaagambire n'ebi yaakozire omu maisho ga Ruhanga n'ag'abantu boona .
42024020	Mbwenu abahongyerezi baitu abakuru n'abategyeki bamuhaireyo kucwerwa orubanja rw'okwitwa , baamubamba aha musharaba .
42024021	Manya itwe tukaba twine amatsiko , ngu niwe aricungura Isiraeli . Ebyo tibigarukiire aho , hati eri n'eizooba rya kashatu okwiha ebyo bibaireho .
42024022	Abakazi bamwe ab'omuriitwe baatuhuruutura omutima nibagira ngu , ku baaza aha kituuro nibutaagurikana ,
42024023	tibaashangamu mutumbi ; baagaruka nibagira ngu nangwa na bamaraika baagira ngu ahuriire .
42024024	Kandi nu , bagyenzi baitu abamwe baaza aha kituuro , baashanga byona biri nk'oku abo bakazi baagamba . Kwonka we tibaamureeba .
42024025	Nawe nikwo kubagira ati : Imwe bashema ' mwe , abatarahukirwa kwikiriza byona ebi abarangi baagambire !
42024026	Kristo akaba atari w'okubonabonesibwa atyo , ngu abone kutaaha omu kitiinwa kye ?
42024027	Mpaho atandikira ahari Musa , ahika n'aha barangi boona , naabashoboororera ebicweka ebiri omu Byahandiikirwe ebikwatiraine nawe .
42024028	Ku baahikire haihi n'ekyaro eki baabaire nibazamu , yaashusha nk'orikwenda kugumizamu ;
42024029	kwonka bo baamugyemesereza bati : Guma naitwe ahabw'okuba bwaza kwira , n'eizooba riri haihi kurenga . Nawe nikwo kutaahamu nabo .
42024030	Ku yaabaire ari hamwe nabo aha meeza , yaakwata omugaati , yaagusiimira ; bwanyima yaagucwamu , yaagubaha !
42024031	Amaisho gaabo gaahumuuka , baamumanya ; omuri ako kacu yaababuraho .
42024032	Baagambirana bonka bati : Emitima yaitu tiyaatagata , obu yaaba naatugaaniirira turi omu muhanda , akatushoboororera Ebyahandiikirwe ?
42024033	Mpaho omuri ako kaanya baimutsya orugyendo baagaruka Yerusalemu ; baashangayo eikumi n'omwe bateeraine hamwe na bagyenzi baabo ,
42024034	abaabagizire bati : N'eky'amazima ; Mukama yaazooka , yaayeyoreka na Simooni .
42024035	Nabo nikwo kubateekyerereza ebyabaho omu muhanda , kandi n'oku baamumanyira aha kucwamu omugaati .
42024036	Ku baabaire nibakigaaniira ahari ebyo byona , Yesu yaabeemerera ahagati , yaabagira ati : Mugire obusingye .
42024037	Baakangarana baitsirwe obwoba , nibateekateeka ngu baareeba omuzimu .
42024038	Kwonka we yaabagira ati : Ahabw'enki mwemereize omutima , kandi nimubangaanisiza ki ?
42024039	Nimureebe engaro zangye n'ebigyere byangye ; buzimazima niinye . Munkwateho mwereebere ; omuzimu tigugira magufa na nyama nk'ebi murikureeba nyine .
42024040	[ Ku yaabaire naagamba ebyo , yaabooreka engaro ze n'ebigyere bye . ]
42024041	Ku baabaire batakaikiriize , baitsirwe okushemererwa n'okutangaara , yaabagira ati : Ebyo , aha mwineho akokurya ?
42024042	Batyo baamuha ekicweka ky'ekyenyanja kikazire ;
42024043	yaakyakiira , yaakirya nibamureeba .
42024044	Bwanyima Yesu yaabagira ati : Ebyo nibyo naabagambiire obu naabaire nkiri hamwe naimwe , ngu ebyampadiikirweho omu iteeka rya Musa n'omu by'abarangi n'omu bihimbano , ku byona biri eby'okuhikiirizibwa .
42024045	Atyo yaahwezesa emitima yaabo , ngu beetegyereze Ebyahandiikirwe .
42024046	Yaabagira ati : Oku nikwo kyahandiikirwe ngu , Kristo n'ow'okubonabonesibwa n'okuzooka omu bafiire aha kiro kya kashatu ;
42024047	kandi ngu okwegarukamu n'okusaasirwa ebibi birangirirwe omu mahanga goona omu iziina rye , okutandikira Yerusalemu .
42024048	Niimwe baakareebi baabyo .
42024049	Mbwenu naaza kubooherereza eki Tata yaaraganiise ; kwonka mugume omu rurembo okuhitsya obu muriheebwa amaani agarikuruga omu iguru .
42024050	Mpaho Yesu yaabeebembera , baahika haihi na Beetaniya ; atyo yaimutsya emikono , yaabaha omugisha .
42024051	Ku yaabaire naakigubaha , yaabarugaho , yaatwarwa omu iguru .
42024052	Baamuramya , bwanyima baagaruka Yerusalemu baijwire okushemererwa ;
42024053	kandi baaguma obutoosha omuri Nyaruju nibahimbisa Ruhanga .
43001001	Omu kutandika , Kigambo akaba ariho ; Kigambo akaba ari hamwe na Ruhanga , kandi Kigambo akaba ari Ruhanga .
43001002	Omu kutandika akaba ari hamwe na Ruhanga .
43001003	Ebintu byona niwe yaabireeteire kubaho ; kandi ahatari we , tihariho kintu na kimwe ekyahangirwe .
43001004	Omuriwe amagara nimwo gaabaire gari , kandi ago magara gakabeera abantu omushana .
43001005	Ogwo mushana gujwera omu mwirima , kwonka omwirima tigukaguraazaga .
43001006	Hakaba hariho omuntu orikwetwa Yohaana , owaatumirwe Ruhanga .
43001007	Ekyamureetsire n'okuba kareebi w'okuhamya omushana , ngu boona babone kwikiriza ahabwe .
43001008	We akaba atari mushana , kureka kareebi w'okuhamya omushana .
43001009	Owaabaire ari omushana gw'amazima , ogujwera abantu boona , akaba naija omu nsi .
43001010	Kigambo akaba ari omu nsi , nobu araabe niwe yaareeteire ensi egyo kubaho , kwonka egyo nsi teramumanyire .
43001011	Akaija owe , haza abe tibaamwakiira .
43001012	Kwonka abaamwakiire bakamwikiriza , akabaha obushoboorozi bw'okuba abaana ba Ruhanga ;
43001013	abatarazairwe bantu nyabuntu nari okwetenga kw'omubiri , nobu kwakuba okweyendera kw'omuntu , kureka abaazairwe Ruhanga .
43001014	Kigambo ogwo akaba omuntu , yaatuura omuriitwe aijwire embabazi n'amazima ; twareeba ekitiinwa kye ekiri nk'eky'Omwana omwe wenka owaarugire ahari Ishe .
43001015	Yohaana akamuhamya naarangirira ati : Ogu niwe naagambireho ku arikwija ankuratiire , kandi ku arikunkiza ekitiinwa , ahabw'okuba akaba ariho nyowe ntakabaireho .
43001016	Twena tukatunga embabazi ezongyereirwe aha zindi , nituziiha omu biijwire ebiri omuriwe .
43001017	Manya eiteeka rikaheebwa niriraba omuri Musa ; embabazi n'amazima byo byaija nibiraba omuri Yesu Kristo .
43001018	Okwiha iranaira tihaine orareebire Ruhanga , kureka Mwana wenka , otuura ari entoore ya Ishe , niwe yaamumanyiise abantu .
43001019	Okwo nikwo kuhamya kwa Yohaana , obu Abayudaaya baamutumaho abahongyerezi n'Abaleevi abaarugire Yerusalemu kumubuuza bati : Ori oha ?
43001020	Tarahunamire , akabagambira butunu ati : Nyowe tindi Kristo .
43001021	Baamubuuza bati : Mbwenu shi , ori Eliya ? Yaagira ati : Tindi we . Bati : Ori omurangi ori ? Yaagarukamu ati : Ngaaha .
43001022	Nabo nikwo kumugira bati : Ori oha ? Manya nitwenda eky'okugambira abatutumire .
43001023	Yohaana nawe yaagira ati : Ndi orikwamuriza omu ihamba nti : Muringaanize omuhanda gwa Mukama , nk'oku Isaaya yaarangire .
43001024	Obwo abantu abo abaabaire batumirwe Abafarisaayo ,
43001025	baayongyera kumubuuza bati : Ku oraabe otari Kristo , nainga Eliya , nari omurangi , ahabw'enki noobatiza ?
43001026	Yohaana yaabagarukamu ati : Nyowe mbatiza n'amaizi ; kwonka omuriimwe heemereiremu ou mutarikumanya ;
43001027	niwe ogwo orikuunyija enyima , kandi ou ntashemereire kukomoorora rukoba rw'enkaito ye .
43001028	Ebyo bikabaho Beetaniya seeri y'omugyera Yorudaani , ei Yohaana yaabaire naabatiriza .
43001029	Aha izooba eryakuratsireho , Yohaana ku yaareebire Yesu naamwizira , yaagira ati : Nimureebe Omwana gw'Entaama wa Ruhanga , oihaho ekibi ky'ensi .
43001030	Ogu niwe ngambireho ningira nti : Hariho omuntu orikuunyija enyima , orikunkiza ekitiinwa , ahabw'okuba akaba ariho nyowe ntakabaireho .
43001031	Nyowe nkaba ntarikumumanya ; kwonka nkaija nimbatiza n'amaizi , ngu abone kumanywa omuri Isiraeli .
43001032	Yohaana yaagaruka yaahamya ati : Ndeebire Mutima naaruga omu iguru naamushuumaho nk'enkombe , yaamugumaho .
43001033	Nyowe mbaire ntarikumumanya ; kwonka owantumire kubatiza n'amaizi , angizire ati : Omuntu ou oraareebe Mutima naamushuumaho akamugumaho , niwe ogwo orikwija kubatiza na Mutima Orikwera .
43001034	Ekyo nkireebire , kandi ndi kareebi orikuhamya ogwo ku ari Omwana wa Ruhanga .
43001035	Aha izooba eryakuratsireho , Yohaana akaba ayemereire hamwe na babiri ab'omu batendekwa be ;
43001036	ku yaareebire Yesu naahingura , yaagira ati : Nimureebe Omwana gw'Entaama wa Ruhanga !
43001037	Abatendekwa be ababiri ku baakihuriire , baakuratira Yesu .
43001038	Yesu yaahinduka , yaabareeba bamukuratiire , yaabagira ati : Nimwenda ki ? Baamugarukamu bati : Rabi , - amakuru ngu , Mwegyesa - - nooraara hi ?
43001039	Nawe yaabagira ati : Nimwije mureebeyo . Batyo baagyenda , baareeba ahi yaabaire naaraara ; baaguma nawe ekyo kiro ; obwo , eshaaha zikaba ziri nka ikumi .
43001040	Omwe ahari abo bombi abaahuriire ebi Yohaana yaagambire , bakakuratira Yesu , ni Andereya murumuna wa Simooni Petero .
43001041	Andereya yaabanza kureeba mukuru we Simooni , yaamugira ati : Tuboine Mesiya , amakuru gaakyo ngu , Kristo .
43001042	Atyo atwara Simooni , amuhitsya Yesu . Yesu amuhanga amaisho , amugira ati : Ori Simooni mwene Yohaana ? Noija kwetwa Keefa , amakuru ngu , Petero .
43001043	Eizooba eryakuratsireho , Yesu ku yaabaire naayenda kuza Galilaaya , yaabugana Filipo yaamugira ati : Nkuratira .
43001044	Filipo ogwo akaba ari owa Beetisaida , orurembo rwa Andereya na Petero .
43001045	Filipo yaareeba Natanaeli yaamugira ati : Tumuboine ou Musa yaahandiikireho omu iteeka , kandi ou abarangi baahandiikireho : niwe Yesu , mwene Yosefu owa Nazareeti .
43001046	Ndi Natanaeli ati : Nazareeti nayo erugwa ekintu kirungi ? Filipo amugarukamu ati : Ija , oyereebere .
43001047	Yesu ku yaareebire Natanaeli naamwizira , yaamugambaho ati : Reeba Omuisiraeli kashushu , otaine bugobya !
43001048	Natanaeli amugira ati : Wammanyisibwa ki ? Yesu amugarukamu ati : Filipo atakakwetsire , naakureeba ori ahansi y'omutiini .
43001049	Natanaeli ati : Mwegyesa , niiwe Mwana wa Ruhanga ! Niiwe Mugabe wa Isiraeli !
43001050	Yesu nawe ati : Waikiriza ahabw'okuba naagira ngu naakureeba ori ahansi y'omutiini ?
43001051	Agumizamu ati : Buzimazima ninkugambira nti : Oryareeba iguru rikinguukire , na baamaraika ba Ruhanga nibatemba kandi nibatemburukira aha Mwana w'omuntu .
43002001	Ku haahingwireho ebiro bishatu , haabaho obugyenyi bw'obushwere omuri Kaana eya Galilaaya ; nyina wa Yesu yaabutaaha ,
43002002	kandi Yesu n'abatendekwa be nabo baabwetwaho .
43002003	Viino ku yaahwaireho , nyina wa Yesu yaamugira ati : Viino yaabahwaho .
43002004	Yesu yaamugarukamu ati : Mukaikuru , noofa ki naanye ? Obunaku bwangye tibukahikire .
43002005	Kwonka nyina yaagira abaheereza ati : Kyona eki araabaragiire , mukikore .
43002006	Obwo hakaba hatairweho enjoga mpango mukaaga z'amabaare , z'okutamu amaizi g'okweyeza , nk'omugyenzo gw'Abayudaaya oku gwabaire guri ; buri emwe neijuzibwa enywero makumi abiri nari ashatu .
43002007	Yesu nikwo kugambira abaheereza ati : Nimwijuze ezo njoga amaizi . Nabo baaziijuza n'aha bunwa .
43002008	Bwanyima yaabagira ati : Hati nu nimutahe , mutwarire omugabuzi . Nabo baagira batyo .
43002009	Omugabuzi , ku yaarorizeho , yaashanga amaizi gaahindukire viino . Ahabw'okutamanya viino egyo ei yaaruga , kwonka abaheereza abaatahire amaizi bo nibakimanya , omugabuzi yaayeta kishwera ,
43002010	yaamugira ati : Omuntu weena abanza kutereka viino enungi ; abantu ku bahwa eiriho abona kureeta etari nungi ; kwonka iwe waaguma obiikire viino enungi okuhitsya hati .
43002011	Ako niko kamanyiso k'okubanza omu bi Yesu yaakozire , kikakorerwa omuri Kaana eya Galilaaya . Yaayoreka ekitiinwa kye , haza abatendekwa be baamwikiriza .
43002012	Ekyo ku kyahwaire , yaashuuma Kafarinaumu hamwe na nyina n'abarumuna n'abatendekwa be ; okwo baamarayo ebiro bikye .
43002013	Ekiro ky'Obugyenyi bw'Okuhingurwaho kw'Abayudaaya ku kyabaire kiri haihi kuhika , Yesu yainamuka Yerusalemu .
43002014	Ku yaataahire omuri Nyaruju , yaashangamu abantu abarikutundiramu ente n'entaama n'enkombe , n'abarikuhingisa empiiha , bashutami nibazihingisa .
43002015	Yaagira otugoye , yaatwogoshamu omunyaafu , yaababinga omuri Nyaruju boona , hamwe n'ente n'entaama ; yaasheesha empiiha z'abarikuzihingisa , yaajuumika emeeza zaabo .
43002016	Atyo agira abarikutunda enkombe ati : Mwiheho ebi byona , murekye kuhindura enju ya Tata akajagiro .
43002017	Bwanyima abatendekwa be nikwo kwijuka ebigambo by'omu Byahandiikirwe , ebirikugira biti : Okugirira enju yaawe eihato kuryammaraho .
43002018	Abayudaaya baamugarukamu nibagira bati : Nikamanyiso ki aku orikubaasa kutworeka kuhamya ekyakukoresa ebyo ?
43002019	Yesu yaabagarukamu ati : Nimusheenye Nyaruju egi , haza ngiimutsye omu biro bishatu .
43002020	Abayudaaya baamugira bati : Nyaruju egi eyaamazire emyaka makumi ana na mukaaga neeyombekwa , iwe noogiimutsya omu biro bishatu !
43002021	Kwonka Nyaruju ei yaagambireho n'omubiri gwe .
43002022	Yesu ku yaazookire omu bafiire , abatendekwa be baijuka ku yaakigambire , baikiriza Ebyahandiikirwe n'ebi yaagambire .
43002023	Ebiro ebi yaamazire omuri Yerusalemu aha Bugyenyi bw'Okuhingurwaho , abantu baingi bakamwikiriza ahabw'okureeba obumanyiso obu yaakozire .
43002024	Kwonka Yesu we tiyaabahwerayo , ahabw'okushangwa naamanya abantu boona ,
43002025	kandi akaba atarikwetenga muntu n'omwe kumugambira eby'abantu ; ahabw'okuba we akaba naamanya ebiri omu muntu .
43003001	Hakaba hariho Omufarisaayo orikwetwa Nikodemo , omwe aha bategyeki b'Abayudaaya .
43003002	Ogwo akaija ahari Yesu nyekiro , yaamugira ati : Mwegyesa , nitumanya ku ori omwegyesa owaarugira ahari Ruhanga ; ahabw'okuba tihariho orikubaasa kukora obumanyiso obu orikukora , Ruhanga yaaba atamwine .
43003003	Yesu yaamugarukamu ati : Buzimazima ninkugambira nti : Omuntu , ku aba atazairwe bwa kabiri , tabaasa kureeba bukama bwa Ruhanga .
43003004	Nikodemo yaamugira ati : Omuntu naabaasa ata kuzaarwa yaakuzire ? Naabaasa kugaruka omunda ya nyina , azaarwe ?
43003005	Yesu amugarukamu ati : Buzimazima ninkugambira nti : Omuntu ku aba atazairwe maizi na Mutima , tabaasa kutaaha mu bukama bwa Ruhanga .
43003006	Manya ozaarwa omubiri aba omubiri , noozaarwa Mutima aba Mutima .
43003007	Kitakutangaaza ku ndaakugire nti : Mushemereire kuzaarwa obwa kabiri .
43003008	Omuyaga guhuuha nigugarura ei gurikwenda ; iwe ohurira endigito yaagwo , kwonka tobaasa kumanya ei gurikuruga n'ei gurikugarura ; na boona abazaarwa Mutima nikwo baba .
43003009	Nikodemo amubuuza ati : Beitu ekyo nikibaasika kita ?
43003010	Yesu amugarukamu ati : Iwe ebyo torikubimanya , haza ori omwegyesa omuri Isiraeli ?
43003011	Buzimazima ninkugambira nti : Itwe tugamba ebi turikumanya , tuhamya ebi tureebire ; kwonka imwe timwikiriza bi tubahamiza .
43003012	Ku muraabe mutarikuunyikiriza nimbagambira eby'omu nsi , muryanyikiriza muta naabagambira eby'omu iguru ?
43003013	Tihariho oragiire omu iguru , kureka ogwo owaarugireyo , niwe Mwana w'omuntu owaarugire omu iguru .
43003014	Kandi nk'oku Musa yaahanikire enjoka omu ihamba n'Omwana w'omuntu nikwo ari ow'okuhanikwa ,
43003015	reero weena orikumwikiriza , atungye amagara agatahwaho .
43003016	Ahabw'okuba Ruhanga nikwo yaakunzire atyo ensi , akahayo Omwana we omwe nyamunegyere , ngu weena orikumwikiriza atakaahwerekyerera , kureka atungye amagara agatahwaho .
43003017	Manya Ruhanga taratumire Mwana we mu nsi kugisingisa orubanja , kureka ngu ensi ejunwe ahabwe .
43003018	Weena orikwikiriza Mwana , tarikusingwa rubanja ; kwonka weena otarikwikiriza , orubanja rwamusingire , ahabw'okuba taikiriize Mwana wa Ruhanga omwe nyamunegyere .
43003019	Eki nikyo kisingisa abantu orubanja ; omushana gwizire omu nsi ; kwonka abantu baakunda omwirima okukira omushana , ahabw'okuba ebi baabaire nibakora bikaba biri bibi .
43003020	Manya enkozi y'ebibi eyanga omushana kandi egwetantara , ngu ebi erikukora bitakaareebwa .
43003021	Kwonka okora eby'amazima aza omu mushana , kworeka butunu ku ebi arikukora birikukorwa ahabw'okworobera Ruhanga .
43003022	Ebyo ku byahwaire , Yesu yaaza n'abatendekwa be omu kyanga kya Buyudaaya , yaagumayo nabo naabatiza .
43003023	Ago magingo Yohaana nawe akaba naabatiriza omuri Ainooni haihi na Saalimu , ei amaizi maingi gaabaire gari ; abantu nibazayo kubatizibwa .
43003024	Ekyo kikabaho Yohaana atakatairwe mu kihome .
43003025	Mbwenu bamwe omu batendekwa ba Yohaana bakatandika kuhakana n'Omuyudaaya aha by'okwezibwa .
43003026	Mpaho baaza ahari Yohaana , baamugira bati : Mwegyesa , omushaija owaabaire ari hamwe naiwe seeri ya Yorudaani , omuntu ori ou waagambireho noohamya , hati ariyo naabatiza , kandi abantu boona nibaza ahu ari .
43003027	Yohaana yaabagarukamu ati : Omuntu tabaasa kwetungira kintu kyona atakihairwe kuruga omu iguru .
43003028	Naimwe mwenka nimunjurira ku naagizire nti : Nyowe tindi Kristo , kureka ndi owaatumirwe kumwebembera .
43003029	Oine kishwerwa niwe kishwera ; kwonka omugambi w'obugyenyi ku aba amuri haihi , yaamutega okutu naagamba , ashemererwa yaahurira eiraka rye ; okushemererwa nk'okwo naanye nikwo nyine kandi hati kuhikire .
43003030	We n'ow'okutunguuka , nyowe ndi ow'okugaruka ahansi .
43003031	Oruga ahaiguru akira boona ; kwonka oruga omu nsi , aba ow'ensi , kandi emigambire ye eba ey'ab'ensi ; oruga omu iguru akira boona .
43003032	Agamba naahamya ebi yaareebire n'ebi yaahuriire , kwonka tihariho n'omwe oikiriza ebi agamba .
43003033	Obiikiriza ahamya ku Ruhanga ari ow'amazima .
43003034	Manya ou Ruhanga atumire agamba ebigambo bya Ruhanga byonka ; ahabw'okuba Ruhanga amuha Mutima atarikumurengyera .
43003035	Ruhanga Taata akunda Mwana , kandi byona akabimurekurira .
43003036	Weena oikiriza Mwana agira amagara agatahwaho ; kwonka oyanga kumworobera taritunga magara , kureka ekiniga kya Ruhanga kimugumaho .
43004001	Abafarisaayo bakahurira ngu Yesu naatendeka kandi naabatiza baingi okukira Yohaana ,
43004002	haza kunu Yesu we atarabatiize , kureka abatendekwa be bonka .
43004003	Mpaho Yesu ku yaakimanyire , yaaruga Buyudaaya , yaagaruka Galilaaya .
43004004	Ekyo kyamureetera kuraba omuri Samariya .
43004005	Atyo yaahika omu rurembo rwa Samariya orurikwetwa Sukaara , haihi n'eshambu ei Yakobo yaahaire omutabani Yosefu .
43004006	Okwo hakaba hariyo eiziba rya Yakobo . Yesu ku yaaruhiibwe orugyendo , yaashutama aha rubaju rw'eryo iziba . Obwo zikaba ziri eshaaha nka mukaaga .
43004007	Haija Omusamariyakazi kutaha amaizi ; Yesu yaamugira ati : Mpa otwizi nnyweho .
43004008	Obwo abatendekwa be bakaba bagiire omu rurembo kugura ebyokurya .
43004009	Omusamariyakazi yaamugira ati : K'ori Omuyudaaya , waiha hi kunshaba ekyokunywa , haza nyowe ndi Omusamariyakazi ? Ahabw'okuba Abayudaaya tibakwatanisa na Basamariya .
43004010	Yesu yaamugarukamu ati : Kuri waaba noomanya engabirano ya Ruhanga , n'orikukugira ati : Mpa ekyokunywa ; naiwe okaamushabire , nawe akuha amaizi agarimu amagara .
43004011	Ogwo mukazi amugarukamu ati : Mbwenu shi , k'otaine ky'okutahisa , n'eiziba ka ni riraingwa ; mbwenu ago maizi garimu amagara noija kugaiha hi ?
43004012	Iwe nookira tataitwe Yakobo owaatuhaire eryo iziba , eri yaabaire anywaho n'abatabani n'amasyo ge ?
43004013	Yesu amugarukamu ati : Weena onywa aga maizi , agaruka agira eiriho ;
43004014	kwonka onywa amaizi agu ndimuha , tarigira iriho bundi ; amaizi agu ndimuha garyahinduka enshuro , efumukye omuriwe , emureetere amagara agatahwaho .
43004015	Omukazi yaamugira ati : Mukama wangye , mpa ahari ago maizi , ndekye kugira eiriho obundi n'okugaruka aha kutaha amaizi .
43004016	Yesu amugira ati : Irooko , oyete baro , haza ogarukye aha .
43004017	Omukazi amugarukamu ati : Manya tingira ibanye . Yesu amugira ati : Ohikire okugira oti : Tiinyine ibanye ;
43004018	ahabw'okuba nobu oraabe waashweirweho bataano , ogu ou oine hati ti baro ; eki waagamba n'eky'amazima .
43004019	Omukazi amugira ati : Mukama wangye , mbwenu naamanya ku ori omurangi .
43004020	Baatataitwe bakaba baramiza ahari oru rushozi , haza imwe mugira muti : Yerusalemu nigwo mwanya ogu omuntu weena ashemereire kuramizamu .
43004021	Ndi Yesu ati : Mukazi ' we , nyikiriza . Obunaku nibwija kuhika , mube mutakiramiza Taata ahari oru rushozi , nobu haakuba omuri Yerusalemu .
43004022	Imwe muramya eki mutarikumanya ; kwonka itwe turamya eki turikumanya ahabw'okuba okujuna kuruga omu Buyudaaya .
43004023	Kwonka obunaku buryahika , nangwa bwahikire , obu abarikuramya omu mazima , bariramya Taata omu mutima n'omu mazima , ahabw'okuba abamuramya batyo nibo Ruhanga asiima .
43004024	Ruhanga aba omutima ; n'abamuramya baba ab'okumuramiza omu mutima n'omu mazima .
43004025	Omukazi amugira ati : Nimmanya Mesiya , niwe Kristo , ku ari ow'okwija ; ku ariija , aryatumanyisa byona .
43004026	Yesu amugira ati : Manya , niinye orikugamba naiwe .
43004027	Ago magingo abatendekwa be bagaruka ; batangaara okumushanga naagaaniira n'omukazi , kwonka tihagira n'omwe owaamubuuza ati : Waaba oine eki orikwenda ? Nari ati : Waaba noogaaniirira ki nawe ?
43004028	Ogwo mukazi nikwo kutsigaho enyungu ye y'amaizi , akeehuuta naagaruka omu rurembo , akagambira abantu ati :
43004029	Nimwije mureebe omuntu owangambira byona ebi naakozire . T'akaaba Kristo ?
43004030	Abantu nikwo kuruga omu rurembo , bakaza ahi Yesu yaabaire ari .
43004031	Omuri ako kaanya abatendekwa bamweshengyereza bati : Mwegyesa , gira aku waarya .
43004032	Abagarukamu ati : Nyine ebyokurya ebi mutarikumanya .
43004033	Abatendekwa nabo nikwo kubuuzana bati : Beitu hariho owaamureetera ebyokurya ?
43004034	Kwonka Yesu abagira ati : Ebyokurya byangye n'okuhikiiriza ebi owantumire akunda , kandi n'okuhikiiriza omurimo gwe .
43004035	Imwe timurikugira ngu , hatsigaireyo ameezi ana eigyesha kuhika ? Mbwenu ka mbagambire nti : Munagye amaisho oku n'oku , mureebe emisiri oku eyezire , ku eri haihi kugyeshwa .
43004036	Na mbwenu omugyesi naaheebwa ebihembo bye , yaaherize kurundaana ebi ayerize ; haza obwo naitanira amagara agatahwaho , ngu omubibi n'omugyesi babone kushemererwa kumwe .
43004037	Nikyo enfumu egi ehikiire , erikugira eti : Omwe abiba , ondi agyesha .
43004038	Nkabatuma kushaaruura ebi mutarahendekyeire ; abandi bakabihendekyera , mbwenu imwe mwaija , mwataaha omu bi bo baafeereire kubi .
43004039	Abasamariya baingi b'omuri orwo rurembo bakamwikiriza ahabw'ebi omukazi yaabagambiire ati : Yangambira byona ebi naakozire .
43004040	Ku baamuhikire , baamushaba ku abaraarira . Yaateerayo ebiro bibiri .
43004041	Kandi ku yaagambire nabo , baingi okukiraho baikiriza ahabw'ebi yaabagambira .
43004042	Baagira ogwo mukazi bati : Hati titwakiikiriza habw'ebi waatugambira ; naitwe twamwehuririra , kandi nitumanyira kimwe ku ari Omujuni w'ensi .
43004043	Ebiro bibiri ku byahwaireho , Yesu yaimutsya orugyendo kuza Galilaaya .
43004044	We wenka akaba yaagambire butunu ati : Omurangi tagira kitiinwa omu ihanga rye .
43004045	Kwonka ku yaahikire Galilaaya , Abanyagalilaaya baamwakiira , ahabw'okureeba ebi yaakoreire Yerusalemu aha kiro kikuru , ahabw'okuba nabo bakaba bariyo .
43004046	Atyo Yesu agaruka Kaana ey'omuri Galilaaya , ei yaabaire ahinduriire amaizi viino . Okwo hakaba hariyo omukungu , ou omutabani yaabaire arwariire Kafarinaumu .
43004047	Ogwo mukungu , ku yaahuriire ngu Yesu ahikire Galilaaya naaruga Buyudaaya , yaagyenda , yaamushaba ku aija akakiza omutabani owaabaire ari haihi kufa .
43004048	Yesu yaamugira ati : Ku muba mutareebire bumanyiso n'eby'okutangaaza , mwanga kwikiriza .
43004049	Ogwo mukungu amweshengyereza ati : Mukama wangye , ngirira obwira , oije omwana wangye atakafiire .
43004050	Yesu amugira ati : Irooko otaahe ; mutabani waawe yaakira . Ogwo mushaija yaikiriza eki Yesu yaamugambira , yaakwata omuhanda , yaagyenda .
43004051	Ku yaabaire naakigarukayo , abaheereza be baamubuganisa amakuru ku mutabani we ahuriire .
43004052	Ababuuza amagingo gu yaatandikiramu kukira ; bamugarukamu bati : Manya omushwija gumurugireho nyomwabazyo shaaha mushanju .
43004053	Ishe amanya ku niyo shaaha buzima , ei Yesu yaamugambiriiremu ati : Omwana waawe yaakira ; reero we n'ab'eka ye boona baikiriza .
43004054	Ako niko kamanyiso ka kabiri , aku Yesu yaakozire obu yaaruga Buyudaaya akaza Galilaaya .
43005001	Ebyo ku byahwaire , haabaho obugyenyi bw'Abayudaaya ; Yesu nawe yainamuka Yerusalemu .
43005002	Okwo omuri Yerusalemu haihi n'Eirembo ry'Entaama , hakaba hariyo ekiyanja , omu Ruheburaayo ekirikwetwa Beetisaida , kiriho amarembo ataano .
43005003	Ahari ago marembo niho abarwaire baingi munonga baabaire barambira : empumi , ebirema n'abazingazingirwe , [ bategyereize amaizi kutabanguka .
43005004	Ahabw'okuba obundi n'obundi maraika wa Nyakubaho akaba ashuuma omuri ekyo kiyanja , atabangura ago maizi , reero owaabanza kugaragaramu gaaheza kutabanguka , akira endwara yoona ei aine ] .
43005005	Mbwenu aho hakaba hariho omushaija owaabaire amazire emyaka ashatu na munaana arwaire .
43005006	Yesu ku yaamureebire arambiire aho , kandi yaamanya ku amazire omwanya muhango ari atyo , yaamubuuza ati : Nooyenda kukira ?
43005007	Ogwo murwaire yaamugarukamu ati : Mukama wangye , manya tiinyine w'okunta omu kiyanja , amaizi gaaheza kutabanguka ; ku mba ninza kuzamu , ondiijo antangamu .
43005008	Yesu amugira ati : Imuka , oiheho ekirago kyawe , ogyende .
43005009	Ahonaaho ogwo mushaija yaakira , yaihaho ekirago kye , yaagyenda . Haza obwo ekaba eri Sabato .
43005010	Abayudaaya nikwo kugira ogwo mushaija owaatambirwa bati : Hati ni Sabato , omu iteeka torikwikirizibwa kwekorera kirago kyawe .
43005011	Abagarukamu ati : Manya owantambira niwe yangira ati : Ihaho ekirago kyawe , ogyende .
43005012	Nabo bamubuuza bati : Ogwo n'oha owaakugira ati : Ihaho ekirago kyawe , ogyende ?
43005013	Kwonka kitambirwa ogwo akaba atarikumumanya , ahabw'okuba Yesu akaba yaarugire omuri abo bantu baingi abaabaire baijwire aho .
43005014	Bwanyima Yesu yaamushanga omuri Nyaruju , yaamugira ati : Reeba , waakira ; kwonka oyerinde , otarigaruka kushiisha obundi , nyentsya okahikwaho akaba akarikukira aka .
43005015	Mpaho ogwo mushaija agyenda , agambira Abayudaaya ku Yesu niwe yaamutambira .
43005016	Yesu ahabw'okukora ebintu nk'ebyo ahari Sabato , nikyo Abayudaaya baatandikiire kumuhiiganisa .
43005017	Nawe yaabagarukamu ati : Taata takarekaga kukora , kandi naanye ninkora .
43005018	Ekyo kikareetera Abayudaaya kwenda kumwita , ti habw'okuhenda ekiragiro kya Sabato kyonka , kureka n'okweta Ruhanga Ishe , akeinganisa nawe .
43005019	Yesu nikwo kubagarukamu ati : Buzimazima nimbagambira , Mwana tabaasa kukora kintu ahabwe wenka , kureka akora eki areeba Taata naakora ; kandi kyona eki Taata akora , na Mwana nikyo akora .
43005020	Ahabw'okuba Taata akunda Mwana , amworeka byona ebi akora , kandi aryamworeka ebikuru nangwa ebirikukira ebyo , ebi arikora bikabatangaaza .
43005021	Nk'oku Taata azoora abafiire akabaha amagara , na Mwana nikwo aha amagara abu ayenda .
43005022	Manya Taata tacwera muntu weena rubanja , ahabw'okuba eby'okucwa emanja byona akabirekyera Mwana ,
43005023	ngu boona bahe Mwana ekitiinwa nk'oku bakiha Taata . Oyanga kuha Mwana ekitiinwa , biri ayangire kukiha Taata owaamutumire .
43005024	Buzimazima nimbagambira nti : Weena orikuhurira ebigambo byangye , akaikiriza ogwo owantumire , aine amagara agatahwaho , kandi aba atakicwerwa rubanja ; ahabw'okuba aba yaarugire omu kufa , yaataahire omu magara .
43005025	Buzimazima nimbagambira nti : Obunaku nibwija , nangwa bwahikire , obu abafiire barihuririramu eiraka ry'Omwana wa Ruhanga , kandi abaririhurira baryaba abahuriire .
43005026	Nk'oku Taata aba obukomooko bw'amagara , nawe nikwo yaahaire Mwana kuba obukomooko bwago ;
43005027	kandi ahabw'okuba Omwana w'omuntu , akamutaho kuba omuramuzi omukuru .
43005028	Eki kitabatangaaza ; ahabw'okuba obunaku nibwija obu abaafiire barirugiramu omu bituuro baaherize kuhurira eiraka rye ;
43005029	abaakozire ebirungi bakazookyera amagara , n'abaakozire ebibi bakazookyera okucwerwa orubanja .
43005030	Nyowe tindikubaasa kukora kintu kyona ahabwangye nyenka ; kureka ndamura nk'oku Taata andagiire , kandi okuramura kwangye kuhikire , ahabw'okuba tiinyenda kukora ebyangye ebi ndikwenda , kureka ebi owantumire arikwenda .
43005031	Kuri niinyehamya nyenka , biri okwehamya kwangye ti kw'amazima ;
43005032	kwonka hariho ondi orikumpamya akagamba ahabwangye , kandi nimmanya ku okumpamya kwe kuri okw'amazima .
43005033	Imwe mukatuma entumwa ahari Yohaana , yaahamya eby'amazima .
43005034	Tikwo kugira ngu nyine omuntu ou nyegamiire kumpamya ; kureka ebi ndikugamba n'ahabw'okwenda ngu mujunwe .
43005035	Yohaana akaba ari etabaaza ehembire erikwaka ; mwamara akaanya nimushemerererwa okwaka kwe .
43005036	Kwonka nyowe nyine obuhamya oburikukira obwa Yohaana ; ahabw'okuba emirimo ei nkora , ei Taata yampaire ngu mpitsye , niyo ehamya ku niwe yantumire .
43005037	Kandi na Taata owantumire nawe ampamya . Imwe timukahuriraga iraka rye , timukareebaga oku arikushusha ;
43005038	nikyo ekigambo kye kitahamira muriimwe , ahabw'okuba timurikwikiriza ou yaatumire .
43005039	Mushoma munonga Ebyahandiikirwe , nimuteekateeka ngu nimubiihamu amagara agatahwaho ; haza byo niinye bigambaho ;
43005040	kwonka mwanga kwija ahi ndi kutunga amagara .
43005041	Nyowe okusiimwa abantu tikwine ki kunkwatiire ,
43005042	kureka nimbamanyira kimwe ku mutakunda Ruhanga .
43005043	Nyowe nkaija omu iziina rya Taata , mwayanga kuunyikiriza ; kwonka ondiijo ku aija ahabwe wenka , mumwikiriza .
43005044	Nimubaasa muta kwikiriza mwaba nimwenda kusiimwa abantu , mutarikweta ha kusiimwa Ruhanga omwe wenka ?
43005045	Mutateekateeka ngu niinyija kubarega ahari Taata ; kureka Musa , ou mwesiga niwe abarega .
43005046	Kuri mwamwikiriize omu mazima , naanye mukaanyikiriize , ahabw'okuba niinye yaahandiikireho .
43005047	Mbwenu ku muraabe nimwanga kwikiriza ebi yaahandiikire , nimubaasa muta kwikiriza ebi ndikugamba ?
43006001	Ebyo ku byahwaire , Yesu yaaza seeri y'enyanja ya Galilaaya , niyo ya Tiberiya .
43006002	Abantu baingi munonga baamukuratira , ahabw'okureeba obumanyiso obu yaakozire naakiza abarwaire .
43006003	Yesu yaatemba orushozi , yaashutamayo n'abatendekwa be .
43006004	Obugyenyi bw'Abayudaaya obw'Okuhingurwaho bukaba buri haihi kuhika .
43006005	Yesu ku yaimukize amaisho , yaareeba ebimbuuro by'abantu nibimwizira , yaagira Filipo ati : Tukaagura hi emigaati , ei aba bantu baraarye ?
43006006	Ekyo akakigambira Filipo kumureeba omunda , ahabw'okuba we akaba naamanyira kimwe eki araakore .
43006007	Filipo yaamugarukamu ati : Emigaati erikugurwa shilingi magana abiri tekaabahika , nobu omuntu yaakutungaho kakye .
43006008	Omwe omu batendekwa be , Andereya murumuna wa Simooni Petero , agira ati :
43006009	Aha hariho omwojo oine emigaati etaano ya baare n'ebyenyanja bibiri ; kwonka ebyo nibigasira ki abantu barikwingana bati ?
43006010	Yesu abagira ati : Nimubashutamye . Aho hakaba hariho akanyaatsi kaingi ; abantu barikwingana enkumi itaano baakashutamaho .
43006011	Yesu nikwo kukwata egyo migaati . Ku yaaherize kusiima , yaagigaburira abo bantu bashutami ; n'ebyenyanja nabyo yaabitwaza atyo , yaabigaburira boona nk'oku baabaire nibeetenga .
43006012	Ku baahaagire , yaagira abatendekwa be ati : Nimutooratoore oburagarika obwatsigaraho , hatagira akaaburaho .
43006013	Batyo baabutooratoora , baijuza ebitenga ikumi na bibiri oburagarika obwashaagire aha migaati etaano ya baare , ei baariire .
43006014	Abantu ku baareebire akamanyiso aku yaakora , baagira bati : Buzimazima ogu n'omurangi otuura ari ow'okwija omu nsi !
43006015	Yesu ku yaamanyire ngu nibenda kwija kumukwata n'amaani , bamuhindure omugabe , yaabanyomborokamu , yaagaruka omu rushozi wenka .
43006016	Omwabazyo ku gwahikire , abatendekwa be baashuuma aha nyanja ,
43006017	baaragara omu bwato nibambuka kuza Kafarinaumu . Obwo bukaba bwatandika kwira , kandi Yesu akaba atakabahikire .
43006018	Haabaho omuyaga mwingi , enyanja yaahinduriza .
43006019	Ku baabaire baagoyaho kilomita nka itaano nari mukaaga , baareeba Yesu naagyendera aha nyanja naizira obwato ; batyo baatiina .
43006020	Kwonka we yaabahuumuriza ati : Muhuumure ; niinye .
43006021	Batyo baayenda kumuta omu bwato kwonka ahonaaho bwahika aha nkungu ei baabaire nibaza .
43006022	Eizooba eryakuratsireho , ekimbuuro ky'abantu abaabaire batsigaire aha rundi rubaju rw'enyanja , baareeba ku hariho obwato bumwe bwonka , kandi Yesu akaba atatembire mu bwato hamwe n'abatendekwa be , kureka bakaba bagyenzire bonka .
43006023	Reero agandi maato , agarikuruga Tiberiya , gakaba gaahikire haihi n'omwanya ogu baariiriiremu emigaati , Mukama yaaheza kusiima .
43006024	Abantu , ku baareebire Yesu n'abatendekwa be batariho , baatemba ago maato , baayambuka , baaza Kafarinaumu nibasherura Yesu .
43006025	Ku baamushangire seeri y'enyanja , baamubuuza bati : Mwegyesa , kunu oizireyo ryari ?
43006026	Yesu yaabagarukamu ati : Buzimazima nimbagambira nti : Timurikunsherura ahabw'okuba mureebire obumanyiso , kureka ahabw'okuba muriire emigaati , mwaiguta .
43006027	Mutarihendekyera ebyokurya ebirikuhwaho , kureka ebigumaho , bikabahitsya omu magara agatahwaho , nibyo byokurya ebi Omwana w'omuntu aribaha ; ahabw'okuba Ruhanga Taata akamutaho akamanyiso k'okumuhamya .
43006028	Mpaho baamubuuza bati : Tushemereire kugira tuta , tubone kukora emirimo ya Ruhanga ?
43006029	Yesu abagarukamu ati : Ogwo nigwo murimo gwa Ruhanga , imwe okwikiriza ogwo ou yaatumire .
43006030	Batyo bamugira bati : Mbwenu okaakora kamanyiso ki , aku twakureeba tukakwikiriza ? Okaakora kaahi ?
43006031	Baatataitwe bakarya emaanu omu ihamba ; nk'oku kyahandiikirwe ngu , akabaha ebyokurya ebyarugire omu iguru kubirya .
43006032	Yesu abagarukamu ati : Buzimazima nimbagambira nti : Musa tiwe yaabahaire omugaati ogwarugire omu iguru ; kureka Tata niwe abaha omugaati gw'amazima oguruga omu iguru .
43006033	Manya omugaati gwa Ruhanga nigwo ogwo oguruga omu iguru , gukaha ensi amagara .
43006034	Nabo bamugira bati : Mukama waitu , guma otuhe ogwo mugaati .
43006035	Yesu abagira ati : Niinye mugaati ogw'amagara ; weena oija ahi ndi tarigira njara , na weena orikuunyikiriza tarigira iriho .
43006036	Nk'oku naaruga kubagambira , okundeeba mwandeebire , kwonka timurikwikiriza .
43006037	Boona abu Taata ampa , baija ahariinye ; kandi weena oija ahariinye , tindimubinga .
43006038	Ahabw'okuba tindarugire mu iguru kukora ebyangye ebi ndikweyendera , kureka okukora ebi owantumire arikwenda .
43006039	Eki owantumire arikwenda , n'okutabuza n'omwe omuri abo boona abu yankwatsize , kureka ngu mbazoore aha kiro ky'aha muheru .
43006040	Manya eki nikyo Tata ayenda , ngu weena oreeba Mwana akamwikiriza , atungye amagara agatahwaho ; kandi ndyamuzoora aha kiro ky'aha muheru .
43006041	Omuri ago magingo Abayudaaya baagambirana nibamwetomboitera ahabw'okugira ati : Niinye mugaati ogwarugire omu iguru .
43006042	Baagira bati : Buzimazima ogu ka ni Yesu , mwene Yosefu . Ka nitumanya ishe na nyina . Mbwenu naabaasa ata kugira ati : Nkaruga omu iguru ?
43006043	Yesu abagarukamu abagira ati : Murekyere aho kwetomboita .
43006044	Tihariho obaasa kwija ahariinye , atareetsirwe Taata owantumire ; kandi naanye ndyamuzoora aha kiro ky'aha mperu .
43006045	Manya kikahandiikwa omu by'abarangi , ngu : Boona baryayegyesibwa Ruhanga . Weena ohurira ebi Taata ayegyesa akabyega , aija ahi ndi .
43006046	Mutagira ngu hariho orareebire Taata , kureka ogwo oruga ahari Ruhanga , niwe yaareebire Taata .
43006047	Buzimazima nimbagambira nti : Weena oikiriza , atunga amagara agatahwaho .
43006048	Niinye mugaati gw'amagara .
43006049	Baashoimwe bakarya emaanu omu ihamba , kwonka baafa .
43006050	Ogu nigwo mugaati oguruga omu iguru , ngu weena oraagurye , arekye kufa .
43006051	Niinye mugaati ogw'amagara ogwarugire omu iguru ; weena orya ogwo mugaati , aryamereera ; kandi omugaati ogu ndiha ngu ab'omu nsi bagire amagara , nigwo mubiri wangye .
43006052	Abayudaaya nikwo kutandika kuhakana bonka na bonka bati : Omuntu ogu naabaasa ata kutuha omubiri gwe kugurya ?
43006053	Yesu yaagarukamu ati : Buzimazima nimbagambira nti : Ku murikuba mutariire mubiri gw'Omwana w'omuntu , mukanywa eshagama ye , timurikugira magara .
43006054	Orikurya omubiri gwangye , akanywa eshagama yangye , aine amagara agatahwaho , kandi ndyamuzoora aha kiro ky'aha muheru .
43006055	Manya omubiri gwangye n'ekyokurya buzima , kandi eshagama yangye n'ekyokunywa buzima .
43006056	Orikurya omubiri gwangye akanywa eshagama yangye aguma omuriinye , naanye nguma omuriwe .
43006057	Nka Taata ohuriire oku yantumire , kandi naanye oku ndi ohuriire ahabwa Taata , nikwo n'ondya ariba ohuriire ahabwangye .
43006058	Ogu nigwo mugaati oguruga omu iguru , ogutari nk'ogu baatataitwe baariire bakafa ; kwonka orikurya ogwo mugaati aryamereera .
43006059	Ebyo akabigambira omu iteeraniro ry'ekiyudaaya , naayegyeseza Kafarinaumu .
43006060	Baingi omu batendekwa be , ku baahuriire ekyo , baagira bati : Ekyo ka kigumire ; n'oha orikubaasa kukitega okutu ?
43006061	Yesu , ku amanya ngu abatendekwa be nibeetomboitera eki yaagamba , abagira ati : Ekyo kyabagwisa kubi ?
43006062	Mbwenu shi , kiryaba kita ku murireeba Omwana w'omuntu naatemba ei yaarugire ?
43006063	Manya Mutima niwe ahaisa amagara , omubiri tigwine mugasho ; ebi naabagambira ni Mutima kandi n'amagara .
43006064	Kwonka hariho bamwe omuriimwe abatarikwikiriza . Ahabw'okuba Yesu okwiha omu kutandika akamanya abatarikumwikiriza , kandi n'ogwo orimureebya .
43006065	Atyo agumizamu ati : Eki naabagambirira ntyo n'ahabw'okuba tihariho obaasa kwija ahariinye , Taata atamwikiriize .
43006066	Okwiha obwo baingi omu batendekwa be bamutsigaho , bareka kugyenda nawe .
43006067	Bwanyima Yesu yaagira eikumi na babiri ati : Ebyo naimwe nimwenda kwegyendera ?
43006068	Simooni Petero amugarukamu ati : Mukama waitu , hari itwe n'oha ou twakuzaho ? Ka niiwe oine ebigambo by'amagara agatahwaho .
43006069	Manya nitwikiriza kandi nitumanya ku ori Orikwera wa Ruhanga .
43006070	Yesu abagarukamu ati : Tiinye naabatooraine imwe , eikumi na babiri ? Kwonka omwe omuriimwe ni Sitaane !
43006071	Obwo akaba naarengyeza Yuda , mwene Simooni owa Kariota ; ahabw'okuba nobu araabe yaabaire ari omwe ahari ikumi na babiri , akaba naija kumureebya .
43007001	Ebyo ku byahwaire , Yesu yaagyendagyenda naaraba omuri Galilaaya ; tiyaayenda kuraba muri Buyudaaya , ahabw'okuba Abayudaaya bakaba nibenda kumwita .
43007002	Obwo , obugyenyi bw'Abayudaaya obw'Ensiisira bukaba buri haihi kuhika .
43007003	Abarumuna baamugira bati : Ruga aha , oze Buyudaaya , abatendekwa baawe bareebe ebi orikukora .
43007004	Manya omuntu ku aba naayenda kumanywa , takora bwesherekye ; nk'oku orikukora ebi byona , okaarekire ensi yoona ebireeba .
43007005	Nangwa n'abarumuna tibaramwikiriize .
43007006	Yesu yaabagarukamu ati : Obunaku bwangye tibukahikire , kwonka obwanyu obutoosha butuura buriho .
43007007	Imwe ensi terikubaasa kubanga , kwonka nyowe neenyanga , ahabw'okuba ngihamiza ku ebi ekora biba bibi .
43007008	Imwe nimuze aha bugyenyi ; nyowe obwo bugyenyi tindikubuzaho , ahabw'okuba obunaku bwangye tibukahikire .
43007009	Ku yaaherize kugamba ebyo , yaaguma Galilaaya .
43007010	Abarumuna ku baagiire aha bugyenyi , nawe yaazayo , butari butunu , kureka bwesherekye .
43007011	Ahari obwo bugyenyi , Abayudaaya baamurondesa abiri , nibagira bati : Ari nkahi ?
43007012	Abantu baamuhakanaho bonka na bonka ; abamwe bati : Ni murungi ; abandi bati : Ngaaha , naahabisa abantu .
43007013	Kwonka tihaagira owaamugambaho butunu , ahabw'okuba bakaba nibatiina Abayudaaya .
43007014	Obugyenyi ku bwabaire bwahika rwagati , Yesu yainamuka , yaaza omuri Nyaruju , yaayegyesa .
43007015	Abayudaaya baatangaara , nibagira bati : Ogu muntu ebi akabyega ata , haza atakeegyesibwaga ?
43007016	Yesu abagarukamu ati : Ebi ndikwegyesa ti byangye , kureka n'eby'Ogwo owantumire .
43007017	Weena orikwikiriza kukora eki Ruhanga arikwenda , naija kumanya yaaba ebi ndikwegyesa byarugire ahari Ruhanga , nari biri ebyangye ahabwangye .
43007018	Oyegyesa ebye ahabwe aba naayesherurira ekitiinwa ; kwonka osheerurira owaamutumire ekitiinwa , aba ow'amazima kandi otaine bugobya .
43007019	Owaabahaire eiteeka ti Musa ? Kwonka shi , tihariho n'omwe omuriimwe orikurikuratira . Ahabw'enki nimwenda kuunyita ?
43007020	Abantu baamugarukamu bati : Oriho Sitaane ! N'oha orikwenda kukwita ?
43007021	Yesu abagarukamu ati : Nkakora ekintu kimwe , mwena kyabatangaaza .
43007022	Musa akabateeraho omugyenzo gw'okusharwa ; tikwo kugira ngu niwe kwatandikiireho , kureka ahari baatataitwe - - naimwe nangwa obundi nimushara abantu ahari Sabato .
43007023	Mbwenu omuntu ku araabe naasharwa ahari Sabato , ngu eiteeka rya Musa ritakaahendwa , ahabw'enki nimungwerwa kubi ahabw'okukiza omubiri gw'omuntu gwona ahari Sabato ?
43007024	Murekye kucwa emanja nimureebera aha kyemerero , kureka muzicwe omu bwinganisa .
43007025	Ago magingo bamwe omu Banyayerusalemu bakabuuzana bati : Beitu ogu tiwe muntu ou barikusherura kwita ?
43007026	Mbwenu shi , k'ari aha , naagamba butunu , bataine ku baamugira ! Tugire ngu ab'obushoboorozi bamumanyire ku ari Kristo ?
43007027	Itwe ka nitumanya ei arikuruga ; kwonka Kristo ku ariija , tihariho n'omwe orimanya ei arikuruga .
43007028	Omu bunaku obwo Yesu , ku yaabaire naayegyesa omuri Nyaruju , yaagamba n'eiraka rihango ati : Eego , nimummanya , kandi nimumanya ei naarugire . Tindaizire habwangye nyenka , kureka hariho owantumire , kandi n'ow'amazima . Kwonka imwe timurikumumanya .
43007029	Nyowe nimmumanya , ahabw'okuba niwe naarugireho , kandi niwe yantumire .
43007030	Obwo baayenda kumukwata ; kwonka tihaagira waamutaho engaro , ahabw'okuba obunaku bwe bukaba butakahikire .
43007031	Kwonka baingi omuri abo bantu baamwikiriza ; baagira bati : Kristo ku ariija , aryakora obumanyiso oburikukira obu ogu akozire ?
43007032	Abafarisaayo baahurira ebi ekimbuuro ky'abantu kirikumugambaho ; ekyarugiremu , abahongyerezi abakuru baakwatanisa nabo , baayohereza abarinzi ba Nyaruju kumukwata .
43007033	Yesu nikwo kugira ati : Nkiri hamwe naimwe okumara omwanya mukye , bwanyima ngarukye ahari Ogwo owantumire .
43007034	Muryansherura , kwonka timurimbona ; ahabw'okuba ei ndi , timurikubaasa kwijayo .
43007035	Abayudaaya nikwo kubuuzana bati : Beitu ei arikuza , ei tutaribaasa kumubona ni nkahi ? Naaza eihanga omu Bayudaaya abataataaniire omu Banyamahanga , ngu abe nibo yaayegyesa ?
43007036	Mbwenu naamanyisa ki , okugira ati : Muryansherura , kwonka timurimbona ; kandi ati : Ei ndi , timurikubaasa kwijayo ?
43007037	Aha izooba ry'aha muheru , ery'obwo bugyenyi erikuru munonga , Yesu akeemerera , yaagamba n'eiraka rihango ati : Weena oine eiriho , aije ahariinye anywe .
43007038	Weena orikuunyikiriza , emigyera y'amaizi g'amagara eryahimintika neeruga omunda ye , nk'oku Ebyahandiikirwe birikugira .
43007039	Ekyo akakigamba ahari Mutima , ou abaamwikiriize baabaire nibaza kuheebwa . Manya Mutima akaba atakahairwe , ahabw'okuba Yesu akaba atakahimbisiibwe .
43007040	Bamwe omuri bo , ku baabihuriire , baagira bati : Buzimazima ogu niwe murangi ori .
43007041	Abandi bati : Ni Kristo . Kwonka abandi bati : Kristo naabaasa kuruga omuri Galilaaya ?
43007042	Ebyahandiikirwe tibyo birikugira , ngu Kristo n'ow'okukomooka ahari Daudi , akaruga omu rurembo rwa Beetelehemu , ei Daudi yaabaire atuura ?
43007043	Abantu baayebaganisamu batyo ahabwe .
43007044	Abamwe baayenda kumukwata ; kwonka tihariho n'omwe owaamutaireho engaro .
43007045	Abo barinzi ba Nyaruju baagaruka aha bahongyerezi abakuru n'Abafarisaayo ; banu baabagira bati : Ahabw'enki mutaamureeta ?
43007046	Nabo baagarukamu bati : Tihakabahoga muntu oragambire nkawe !
43007047	Abafarisaayo nikwo kubagarukamu bati : Naimwe mwahabisibwa mutyo ?
43007048	Hariho n'omwe omu b'obushoboorozi , nari omu Bafarisaayo oramwikiriize ?
43007049	Ekyo kimbuuro ky'abantu abateeta ha by'eiteeka , n'ekyata !
43007050	Omwe omuribo , Nikodemo , owaizire ahari Yesu bwabiso , yaabagira ati :
43007051	Ebyo , eiteeka ryaitu niritwikiriza kucwera omuntu orubanja atakeetonganiire , tukamanya eki akozire ?
43007052	Nabo nikwo kumukiniika bati : Hari naiwe ori Omunyagalilaaya ? Sherura , oreebe ku hatariho murangi oruga Galilaaya .
43007053	Batyo baagyenda , buri muntu yaataaha owaabo .
43008001	Kwonka Yesu yaatemba Orushozi rw'Emioliva .
43008002	Ku bwabaire nibutaagurukana , yaagaruka omuri Nyaruju ; abantu boona baamwijaho , yaashutama , yaabeegyesa .
43008003	Reero abahangu b'eiteeka n'Abafarisaayo baareeta omukazi ou baakwata naashambana ; baamwemereza aho omu maisho g'abantu ,
43008004	baagira Yesu bati : Mwegyesa , omukazi ogu yaakwatwa naashambana .
43008005	Kandi omu iteeka , Musa akaturagiira omuntu nk'ogwo kumuteera amabaare . Mbwenu iwe noomugambaho ki ?
43008006	Ekyo bakakimubuuza nibamutega , ngu babone eki baraamutabaarize . Kwonka Yesu yainama , yaatandika kuhandiika aha itaka n'orukumu .
43008007	Ku baagumiizemu nibamubuuza , yaajuumuuka , yaabagira ati : Omuriimwe ku haraabe hariho otakashiishaga , abe niwe yaabanza kumuteera eibaare .
43008008	Atyo agaruka ainama , agumizamu naahandiika aha itaka .
43008009	Ku baahuriire ekyo , baanyombororoka omwe omwe , nihabanza abakuru , okuhitsya obu Yesu yaatsigaireho wenka n'ogwo mukazi ayemereire aho .
43008010	Yesu yaajuumuuka , yaamugira ati : Mukazi ' we , bari nkahi ? Tihariho n'omwe owaakusingisa orubanja ?
43008011	Omukazi amugarukamu ati : Tariho , Mukama wangye . Yesu amugira ati : Naanye tindikukusingisa rubanja ; irooko , otarigarukira kushiisha obundi .
43008012	Yesu yaagaruka yaabagira ati : Niinye mushana gw'ensi ; weena onkuratira , tarigyendera mu mwirima , kureka aryagira omushana gw'amagara .
43008013	Ku yaagambire ekyo , Abafarisaayo baamugira bati : Nooyehamya wenka ; okwehamya kwawe ti kw'amazima .
43008014	Yesu abagarukamu ati : Nobu ndaabe niinyehamya , okwehamya kwangye n'okw'amazima ; ahabw'okuba nimmanya ei naarugire n'ei ndikuza . Haza imwe timurikumanya i naarugire , nari ei ndikuza .
43008015	Imwe mucwa emanja nk'abatu nyabuntu , kwonka nyowe tingira u nducwera .
43008016	Nangwa nobu naakurucwa , okucwa kwangye n'okw'amazima , ahabw'okuba tindi nyenka , kureka ndi hamwe na Taata owantumire .
43008017	Omu iteeka ryanyu kikahandiikwa , ngu obwamushinja bw'abantu babiri buba obw'amazima .
43008018	Nyowe niinyehamya , kandi Taata owantumire nawe nampamya .
43008019	Batyo bamubuuza bati : Beitu shoimwe ari nkahi ? Yesu abagarukamu ati : Timurikummanya , nangwa na Tata timurikumumanya . Kuri nimummanya , na Tata mukaamumanyire .
43008020	Ebyo akabigambira aha ibiikiro naayegyeseza omuri Nyaruju . Tihaabaho n'omwe owaamukwata , ahabw'okuba obunaku bwe bukaba butakahikire .
43008021	Yesu yaagaruka yaabagira ati : Niinyija kugyenda , haza muryansherura , kwonka muryafeera omu kibi kyanyu ; ahabw'okuba ei ndikuza timurikubaasa kwijayo .
43008022	Abayudaaya nikwo kugambirana bati : Beitu naayenda kweita ? Nikyo arikugirira ati : Ei ndikuza , timurikubaasa kwijayo ?
43008023	Yesu abagira ati : Imwe owaanyu n'omu nsi , nyowe ndi ow'omu iguru ; imwe muri ab'ensi egi , kwonka nyowe tindi waayo .
43008024	Nikyo naabagambirira nti : Muryafeera omu bibi byanyu . Buzimazima ku muraabe mutarikuunyikiriza ku ndi we , muryafeera omu bibi byanyu .
43008025	Nabo nikwo kumubuuza bati : Beitu ori oha ? Yesu abagarukamu ati : Nk'oku naabagambiire okuruga ira .
43008026	Nyine bingi eby'okubagambaho n'okubasingisa orubanja ; kwonka owantumire n'ow'amazima , kandi ebi yaanyengyeise , nibyo ndikurangirira ensi yoona .
43008027	Kwonka bo tibaamanya ku arikugamba ahari Ruhanga Taata .
43008028	Yesu nikwo kubagira ati : Ku muriheza kuhanika Omwana w'omuntu , nibwo murimanya ku ndi Ogwo , kandi ku ntarikukora byangye habwangye , kureka ebi Taata yaanyegyeise nibyo ndangirira .
43008029	Owantumire ari hamwe naanye ; kandi takantisigahoga nyenka , ahabw'okuba obutoosha nkora ebi akunda .
43008030	Ku yaabaire naakigamba ebyo , baingi baamwikiriza .
43008031	Yesu akagambira Abayudaaya abaamwikiriize ati : Ku murihamira aha kigambo kyangye , nibwo muribeera kimwe abatendekwa bangye ,
43008032	mukamanya amazima , haza amazima gakabahindura ab'obusingye .
43008033	Baamugarukamu bati : Itwe turi baijukuru ba Aburahamu , titukabaga bahuuku b'omuntu weena . Mbwenu ekyo noomanyisa ki , okugira oti : Muryaba ab'obusingye ?
43008034	Yesu abagarukamu ati : Buzimazima nimbagambira nti : Weena akora ekibi aba omuhuuku waakyo .
43008035	Manya omuhuuku taguma muka ebiro byona , kureka omwana niwe agigumamu ebiro byona .
43008036	N'ahabw'ekyo Mwana ku aribahindura ab'obusingye , buzimazima muryaba ab'obusingye .
43008037	Nimmanya ku muri baijukuru ba Aburahamu ; haza kunu nimwenda kuunyita , ahabw'okuba tiinyine ki ndikubagambira ngu kyabataaha .
43008038	Nyowe ngamba ebi naareebire ahari Tata , naimwe mukora ebi mwayegire ahari shoimwe .
43008039	Baamugarukamu bati : Tataitwe ni Aburahamu . Yesu nawe abagira ati : Kuri muri abaana ba Aburahamu , mukaatwarize nka Aburahamu ;
43008040	kwonka mbwenu nimwenda kuunyita , nyowe orikubagambira eby'amazima , ebi naahuriire ahari Ruhanga ; haza kunu ekyo Aburahamu atarakikozire .
43008041	Manya ebi murikukora nibyo shoimwe yaakozire . Baagumizamu bati : Itwe tituri bizaarwa ; twine Tataitwe omwe , Ruhanga .
43008042	Yesu abagarukamu ati : Kuri noogira ngu Ruhanga niwe Shoimwe , mukankunzire , ahabw'okuba nyowe nkaija ninduga ahari Ruhanga ; kutari kugira ngu nkaija ahabw'okwekundira , kureka niwe yantumire .
43008043	Ahabw'enki ebi ndikugamba mutarikubyetegyereza ? N'ahabw'okuba nimuremwa kwemera kuhurira ekigambo kyangye .
43008044	Manya muri aba shoimwe Sitaane , nikyo mwendera kukora ebi shoimwe akunda . Okuruga iranaira atuura ari omwitsi , amazima tigagira ki gamukwatiire , ahabw'okuba omuriwe tihabamu mazima . Ku abeiha , aba naagamba nk'oku ari , ahabw'okuba aba embeihi kandi ishe w'ebishuba .
43008045	Kwonka nyowe ngamba amazima , nikyo mutarikuunyikiririza .
43008046	N'oha omuriimwe owaakuunyomesereza ekibi ? Mbwenu ku ndaabe ngamba eby'amazima , ahabw'enki mutaanyikiriza .
43008047	Manya owa Ruhanga ahurira ebigambo bya Ruhanga ; imwe eki mutabihuririra n'ahabw'okuba timuri baana ba Ruhanga .
43008048	Abayudaaya baamugarukamu bati : Tituhikire okugira ngu ori Omunyasamariya , kandi oriho ekyago ?
43008049	Yesu yaagarukamu ati : Ngaaha , tindiho kyago ; kureka nimpa Tata ekitiinwa , kwonka imwe nimungaya .
43008050	Manya tiinyesherurira kitiinwa ; hariho orikukinsherurira kandi niwe araaramure .
43008051	Buzimazima nimbagambira nti : Weena oyorobera ekigambo kyangye , tariroza ha kufa ebiro byona .
43008052	Abayudaaya baamugira bati : Hati nu twamanya ku oriho ekyago . Aburahamu akafa , n'abarangi baafa ; mbwenu noogira oti : Weena orikworobera ekigambo kyangye , tarihikwaho kufa ebiro byona .
43008053	Iwe nookira tataitwe Aburahamu owaafiire ? Abarangi shi ka baafiire ! Iwe noogira ngu ori oha ?
43008054	Yesu abagarukamu ati : Ku ndaabe niinyesherurira ekitiinwa , biri ekitiinwa kyangye ti kantu ; nyowe ekitiinwa kyangye nkiheebwa Tata , ou mugira ngu ni Ruhanga waanyu .
43008055	Timurikumumanya , kwonka nyowe nimmumanya ; kandi ku naakugira nti tindikumumanya , nkaaba omunyakishuba nkaimwe ; kwonka nyowe nimmumanya , kandi nyorobera ekigambo kye .
43008056	Shoimwe Aburahamu akashemererwa kureeba ekiro kyangye ; akakireeba kandi yaananuka .
43008057	Abayudaaya nikwo kumugira bati : Tokahikize myaka makumi ataano , haza oti , nkareeba Aburahamu !
43008058	Yesu yaabagira ati : Buzimazima nimbagambira nti : Aburahamu atakabaireho , obwo nyowe ndiho .
43008059	Obwo baatorotoora amabaare kugamuteera ; kwonka Yesu ayeshereka , aruga omuri Nyaruju .
43009001	Yesu ku yaabaire naahingura , yaareeba omushaija owaazairwe ari empumi .
43009002	Abatendekwa be baamubuuza bati : Mwegyesa , ogu mushaija yaaza kuzaarwa ari empumi , owaasiisire n'oha , niwe nari n'abazaire be ?
43009003	Yesu yaabagarukamu ati : Tiwe yaasiisire , nobu baakuba abazaire be ; akazaarwa ari empumi , ngu ebi Ruhanga arikukora bibone kworekyerwa omuriwe .
43009004	Tushemereire kukora emirimo y'owantumire bukiri nyomushana ; reeba bwaza kwira , hatariho orikubaasa kukora .
43009005	Obu nkiri omu nsi , ndi omushana gwayo .
43009006	Ku yaaherize kugamba ekyo , yaacwera aha itaka , yaaritobesa amacwante , yaarisiiga egyo mpumi omu maisho ,
43009007	yaagigira ati : Irooko , onaabe omu kiziba kya Siloamu , amakuru gaakyo ngu , otumirwe . Onu atyo agyenda , anaaba , agaruka naahweza .
43009008	Bataahi be n'abandi bantu abaabaire bamureeba naasheega , baagira bati : Beitu ogu t'ori mushaija owaabaire ashutama akasheega ?
43009009	Abamwe bati : Eego , niwe ; abandi bati : Ngaaha , kwonka naamushusha . Ogwo mushaija , ati : Manya niinye .
43009010	Nabo nikwo kumubuuza bati : Mbwenu shi , amaisho gaawe gahumuukire gata ?
43009011	Abagarukamu ati : Omushaija orikwetwa Yesu yaatoba eitaka , yaarinsiiga omu maisho , yangira ati : Irooko , onaabire omuri Siloamu ; ntyo ngyenda , nnaaba , mpweza .
43009012	Batyo bamubuuza bati : Ari nkahi ? Abagarukamu ati : Tindikumanya .
43009013	Mpaho ogwo mushaija owaabaire ari empumi , bamutwarira Abafarisaayo .
43009014	Obu Yesu yaatoba eitaka , akahumuura ogwo mushaija , ekaba eri Sabato .
43009015	Abafarisaayo nabo nikwo kumubuuza oku yaahumuuka . Nawe abagarukamu ati : Yansiiga eitaka omu maisho , naanaaba , mbwenu nimpweza .
43009016	Bamwe omu Bafarisaayo nikwo kugira bati : Ogwo muntu tatumirwe Ruhanga , ahabw'okuba tarikurinda Sabato . Abandi bati : Mbwenu omusiisi naabaasa ata kukora obumanyiso oburikwingana butyo ? Haabaho okutaikirizana .
43009017	Reero baagaruka baamubuuza bati : Ku oraabe noogira ngu niwe yaakuhumuura , mbwenu iwe noomugambaho ki ? Ogwo mushaija abagarukamu ati : N'omurangi .
43009018	Kwonka Abayudaaya tibaikiriza ngu ogwo mushaija abaire ari empumi , yaahumuuka , okuhitsya obu baayetsire abazaire be ,
43009019	bakababuuza bati : Buzimazima ogu ni mutabani waanyu , ou murikugira ngu akazaarwa ahumire ? Mbwenu shi , yaahumuuka ata ?
43009020	Abazaire be babagarukamu bati : Nitumanya ku ari mutabani waitu , kandi akazaarwa ari empumi ;
43009021	kwonka oku yaahumuuka , titurikukumanya , n'owaamuhumuura titurikumumanya . Nimumwebuurize ; ni mukuru , ayegambire .
43009022	Ekyagambiise kityo abazaire be n'okutiina Abayudaaya ; ahabw'okuba bakaba bamaririire kubinga omu iteeraniro weena oraagambe ku Yesu ari Kristo .
43009023	Ekyo nikyo kyagambiise abazaire be bati : Ni mukuru ; mumwebuurize .
43009024	Abayudaaya nikwo kugaruka kutuma kweta ogwo mushaija , bakamugira bati : Himbisa Ruhanga ! Itwe nitumanya ku ogwo mushaija ari omusiisi .
43009025	Onu abagarukamu ati : Nyowe tindikumanya yaaba ari omusiisi ; kureka kimwe kyonka eki ndikumanya , nikyo eki : mbaire ndi empumi , mbwenu nimpweza .
43009026	Bamubuuza bati : Yaakugira ata ? Amaisho gaawe yaagahumuura ata ?
43009027	Abagarukamu ati : Naaheza kubagambira , kwonka timwayenda kumpurira . Mbwenu nimwendera ki kugaruka kubihurira ? Naimwe nimwenda kuhinduka abatendekwa be ?
43009028	Batyo bamujuma nibagira bati : Niiwe ori omutendekwa we , itwe turi aba Musa .
43009029	Nitumanya Ruhanga ku yaagambire na Musa , kwonka titurikumanya i ogwo mushaija arikuruga .
43009030	Ogwo mushaija abagarukamu ati : Ka n'eky'okutangaaza okureeba mutarikumanya i arikuruga , haza kunu yampumuura amaisho !
43009031	Nitumanya ku Ruhanga atahurira basiisi , kureka omuntu weena omutiina akakora ebi akunda , niwe ahurira .
43009032	Ensi yaaba kuhangwa tikikahurirwaga , ngu harabaireho orahumwire omuntu owaazairwe ari empumi .
43009033	Ogwo muntu kuri atararugire hari Ruhanga , taine ki yaakubaasize kukora .
43009034	Nabo bamugarukamu bati : Nooyenda kutwegyesa , haza waazaariirwe omu kibi , okakikuriramu ? Batyo bamubinga .
43009035	Yesu ahurira ku baamubinga . Ku amubona amubuuza ati : Noikiriza Omwana w'omuntu ?
43009036	Onu amugarukamu ati : Mukama wangye , mungambire , n'oha , nkamwikiriza ?
43009037	Yesu amugira ati : Manya waaba waamureebire , kandi niwe arikugamba naiwe .
43009038	Onu ati : Mukama , niinyikiriza ; atyo amuramya .
43009039	Yesu nikwo kugira ati : Ekyandeetsire omu nsi n'okucwa emanja , ngu abatarikureeba bareebe , n'abarikureeba babe empumi .
43009040	Bamwe aha Bafarisaayo abaabaire bariho , ku bakihurira , bamugira bati : Ebyo naitwe turi empumi ?
43009041	Yesu abagarukamu ati : Kuri muri empumi , timwakugizire kibi ; kwonka imwe ahabw'okugira ngu nimureeba , nikyo ekibi kyanyu kirikugumiraho .
43010001	Buzimazima nimbagambira nti : Weena otaaha omu itsibikiro ry'entaama atareetsirwe irembo , kureka areetsirwe ahandi , biri n'omushuma kandi omunyagi .
43010002	Omuriisa w'entaama we areetwa eirembo ;
43010003	Omukumiirizi amwigurira ; entaama zihurira eiraka rye , kandi eze buri emwe agyeeta eiziina , atyo azishohoza .
43010004	Ku aheza kushohoza eze zoona , azeebembera , nazo zimukurata , ahabw'okuba nizimanya eiraka rye .
43010005	Ou zitarikumanya tizimukurata , kureka zimuhunga , ahabw'okuba tizirikumanya iraka ry'ab'ahandi .
43010006	Yesu akabacwera egyo nfumu , kwonka bo tibaashoboorokyerwa bi arikubagambira .
43010007	Yesu nikwo kwongyera kubagambira ati : Buzimazima nimbagambira nti : Niinye irembo ry'entaama .
43010008	Abandi boona abambandiize bakaba bari abashuma kandi abanyagi , n'entaama tizirabeetaireho .
43010009	Niinye irembo ; weena otaahamu naaraba omuriinye , ajunwa ; ataahamu , ashohora , kandi abona eiriisizo .
43010010	Omushuma tareetwa kindi , kureka okwiba n'okwita n'okucwekyereza ; nyowe nkaija ngu zitungye amagara , kandi zigire maingi munonga .
43010011	Niinye muriisa omurungi . Omuriisa omurungi ahayo amagara ge ahabw'entaama ze .
43010012	Omushumba oguririirwe , otari muriisa nari mukama waazo , ku areeba ati omushega gwaija , atsigaho entaama , ahunga ; omushega guzishahura kandi guziraza .
43010013	Ekyo akikora ahabw'okuba n'omushumba , kandi entaama tazeetaho .
43010014	Nyowe ndi omuriisa omurungi , mmanya ezangye , n'ezangye zimmanya .
43010015	Nk'oku Taata ammanya , naanye mmanya Taata ; kandi mpayo amagara gangye ahabw'entaama zangye .
43010016	Kwonka nyine ezindi ntaama , ezitari z'omu itsibikiro eri ; nazo ndi ow'okuzireeta , zihurire eiraka ryangye , haza zoona ziryaba obusyo bumwe , obwine omuriisa omwe .
43010017	Eki Taata ankundira , n'ahabw'okuba mpayo amagara gangye ngu mbone kugagarukana .
43010018	Tihariho orikubaasa kugaanyaka , niinye ngeeheerayo ; kandi nk'oku nyine obushoboorozi bw'okugahayo , nikwo nyine n'obushoboorozi bw'okugagarukana ; haza ekyo kiragiro nkakiheebwa Tata .
43010019	Ebyo bigambo bikareetera Abayudaaya kutaikirizana .
43010020	Baingi baagira bati : Ariho ekyago kandi ashazire ; mbwenu nimweruhiza ki kumuhurira ?
43010021	Abandi bati : Ebigambo nk'ebyo ti by'omuntu okwatsirwe ekyago . Mbwenu ekyago kikaabasize kuhumuura amaisho g'empumi ?
43010022	Omu bunaku obwo omuri Yerusalemu hakabaho Obugyenyi bw'Okwijuka Okwezibwa kwa Nyaruju ; bikaba biri ebiro by'embeho ;
43010023	Yesu yaagyendagyenda omuri Nyaruju omu kisasi kya Solomooni .
43010024	Abayudaaya baamwehinguririza , baamugira bati : Oryaherera hi kutugumya omu kangakaizi ? Ku oraabe niiwe Kristo , otugambire butunu .
43010025	Yesu nikwo kubagarukamu ati : Naaheza kubagambira , kwonka timurikwikiriza . Ebi ndikukora omu iziina rya Tata , nibyo birikumpamya ;
43010026	kwonka imwe timurikwikiriza , ahabw'okuba timuri ntaama zangye .
43010027	Entaama zangye zihurira eiraka ryangye , nzimanya kandi zinkuratira ;
43010028	nziha amagara agatahwaho , tiziribura n'akakye , kandi tihariho n'omwe orizinsikura .
43010029	Tata owaazimpaire naakira boona , kandi tihariho n'omwe orikubaasa kuzimusikura .
43010030	Taata naanye turi omwe .
43010031	Abayudaaya batyo baihayo amabaare kugamuteera .
43010032	Yesu nawe nikwo kubagira ati : Nkabooreka ebirungi bingi ebirikuruga ahari Taata , mwabireeba . Mbwenu ahari ebyo , eki murikwendera kunteera amabaare , ni kiiha ?
43010033	Abayudaaya bamugarukamu bati : Eki turikwendera kukuteera amabaare , ti habw'okukora ebirungi , kureka n'ahabw'okurogota ; ori omuntu nyabuntu , haza nooyegira Ruhanga .
43010034	Yesu abagarukamu ati : Tikirahandiikirwe omu iteeka ryanyu , kiti : Nkagira nti : Muri baaruhanga ?
43010035	Abo abaiziirwe ekigambo kya Ruhanga , ku araabe yaabeetsire baaruhanga kandi ekyahandiikirwe kitarikubaasa kwihwaho ,
43010036	haza imwe mugira ou Taata yaayerize , akamutuma omu nsi , muti : Waarogota , ngu ahabw'okuba naagira ati : Ndi Omwana wa Ruhanga ?
43010037	Ku ndaabe ntarikukora mirimo ya Tata , murekye kuunyikiriza .
43010038	Kwonka ku ndaabe ningikora , nangwa nobu muraabe mutarikuunyikiriza , haakiri mwikirize ebi ndikukora ; haza obwo nibwo muraamanye mukashoboorokyerwa ku Taata ari omuriinye , naanye ku ndi omuriwe .
43010039	Abantu bagaruka bateeraho kumukwata , kwonka abooga omu mikono .
43010040	Atyo Yesu yaagaruka obuseeri bwa Yorudaani , ei Yohaana yaabaire abatiriza , yaagumayo .
43010041	Abantu baingi baija ahu ari ; baagira bati : Yohaana tarakozire kamanyiso , kwonka ebi yaagambire ahari ogu mushaija n'eby'amazima ;
43010042	batyo baingi omuribo baamwikiriza .
43011001	Mbwenu hakaba hariho omushaija orwaire , orikwetwa Lazaaro owa Beetaniya , ekyaro eki Mariya na mukuru we Marita baabaire batwiremu .
43011002	Mariya ogwo , munyaanya Lazaaro owaarwaire , niwe ori owaasiigire Mukama amajuta g'omugaju , akashushuza ebigyere bye eishokye rye .
43011003	Banyaanya b'ogwo murwaire nikwo kutuma ahari Yesu , bati : Mukama , ou okunda arwaire .
43011004	Yesu ku akihurira , agira ati : Endwara egi ti y'okumwita , kureka n'ey'okuhaisa Ruhanga ekitiinwa n'okuhimbisisa Omwana wa Ruhanga .
43011005	Yesu nobu araabe yaabaire akunda Marita n'omurumuna na Lazaaro ,
43011006	kwonka ku yaahuriire ngu Lazaaro arwaire , yaamara ahi yaabaire ari ebindi biro bibiri ;
43011007	bwanyima yaagira abatendekwa be ati : Ka tugarukye Buyudaaya .
43011008	Abatendekwa be baamugira bati : Mwegyesa , Abayudaaya ka nibwo babaire nibenda kukuteera amabaare , mbwenu nooyenda kugarukayo ?
43011009	Yesu abagarukamu ati : Nyomushana tegira shaaha ikumi na ibiri ? Manya omuntu ku agyenda nyomushana tateera ntsibo , ahabw'okuba aba naahwezesibwa omushana gw'ensi egi .
43011010	Kwonka ku agyenda nyekiro entsibo emuteera , ahabw'okuba aba ataine mushana gw'okumuhwezesa .
43011011	Ku yaaherize kugamba ekyo , yaayongyera yaagira ati : Munywani waitu Lazaaro agwejegyeire , kwonka ninza kumusisiimura .
43011012	Abatendekwa be baamugira bati : Mukama , ku araabe agwejegyeire , naija kuba gye .
43011013	Yesu we akaba naagamba aha kufa kwa Lazaaro , kwonka bo baateekateeka ngu naagamba aha kugwejegyera okw'obutoosha .
43011014	Yesu nikwo kubagambira naabeeruurira , ati : Lazaaro afiire ;
43011015	kwonka ahabwanyu ninshemererwa ahabw'okushangwa ntariyo , ngu mukaabona kwikiriza . Mbwenu ka tuze ei ari .
43011016	Mpaho Tomasi , orikwetwa Mpasha , agira abandi batendekwa ati : Naitwe ka tugyende , tufe hamwe nawe .
43011017	Yesu ku ahikayo , ashanga Lazaaro amazire ebiro bina omu kituuro .
43011018	Beetaniya ni kilomita nka ishatu okuruga Yerusalemu ,
43011019	kandi Abayudaaya baingi bakaba baizire kuyaagira Marita na Mariya ahabwa munyaanyabo .
43011020	Marita , ku yaahuriire Yesu naija , yaaza kumubugana ; Mariya we yaaguma omu nju ashutami .
43011021	Marita yaagira Yesu ati : Mukama wangye , kuri obaire ori aha , munyaanyazi takufiire ;
43011022	kwonka nimmanya ngu na hati kyona eki oraashabe Ruhanga , naija kukikuha .
43011023	Yesu amugira ati : Munyaanyako naija kuzooka .
43011024	Marita ati : nimmanya ku arizooka aha kuzooka kw'aha kiro ky'aha muheru .
43011025	Yesu ati : Niinye kuzooka , niinye magara ; onyikiriza , nobu yaakufa , aryaguma ahuriire ;
43011026	kandi weena ohuriire orikuunyikiriza , tarifa . Ekyo nookiikiriza ?
43011027	Onu ati : Eego , Mukama wangye , niinyikiriza ku ori Kristo , Omwana wa Ruhanga , otuura ari ow'okwija omu nsi .
43011028	Ku yaaherize kugamba ekyo , yaagyenda , yaayeta omurumuna Mariya , yaamugambira mpora omu kutu ati : Omwegyesa ari aha , naakweta .
43011029	Mariya ku akihurira , abandaituka , aza ei ari .
43011030	Obwo Yesu akaba atakahikire mu kyaro , akiri ahi Marita yaamushangire .
43011031	Abayudaaya abaabaire bari omu nju nibayaagira Mariya , ku baareebire yaabandatuka , yaashohora , baamukuratira nibateekateeka ngu naaza aha kituuro kucuriraho .
43011032	Mariya ku yaahikire ahi Yesu yaabaire ari , yaamureeba , yaamugwa omu maguru , yaamugira ati : Mukama wangye , kuri obaire ori aha , munyaanyazi takufiire .
43011033	Yesu ku areeba Mariya naacura , n'Abayudaaya abamukuratiire nabo nibacura , nawe agira obujune omu mutima aganya ,
43011034	ababuuza ati , Mumutaire hi ? Bamugira bati : Mukama waitu , ija ohareebe .
43011035	Mpaho Yesu arira .
43011036	Abayudaaya nikwo kugira bati : Ebishi , abaire naamukunda !
43011037	Abandi bati : Ogu muntu owaahumwire empumi , takaabaasize kuzibira ogu muntu kufa ?
43011038	Yesu agaruka agira obujune , atyo ahika aha kituuro ekyabaire kiri enyanga , ekingisiibwe eibaare .
43011039	Yesu agira ati : Nimwiheho eibaare . Marita , munyaanya wa nyakufa , amugira ati : Mukama wangye , manya yaanuukire , hati n'ekiro kya kana .
43011040	Yesu amugarukamu ati : Tinaakugira nti : Ku oraikirize , noija kureeba ekitiinwa kya Ruhanga ?
43011041	Batyo baihaho eibaare . Reero Yesu aimutsya amaisho , areeba ahaiguru , agira ati : Taata , ninkusiima ahabw'okuhurira okushaba kwangye .
43011042	Nimmanya ku obutoosha ompurira . Mbwenu eki naakigamba ahabw'aba abaanyehinguririize , babone kwikiriza ku niiwe wantumire .
43011043	Ku aheza kugamba ekyo , amweta n'eiraka rihango ati : Lazaaro , shohora !
43011044	Nyakufa ogwo ashohora , azingazingirwe omu myenda emikono n'amaguru , ahamaisho hashembirwe n'omutanda . Yesu abagira ati : Mumukomoorore , mumurekye agyende .
43011045	Abayudaaya baingi abaizire na Mariya , ku baareebire eki Yesu yaakora , baamwikiriza .
43011046	Kwonka bamwe omuribo baagyenda , baagambira Abafarisaayo eki Yesu yaakora .
43011047	Abahongyerezi abakuru hamwe n'Abafarissayo nikwo kuteerana eishengyero , bakagira bati : Mbwenu itwe tukore ki ? Manya ogu mushaija naakora obumanyiso bwingi .
43011048	Ku turaamurekye yaagumizamu atyo , abantu boona nibaija kumwikiriza , haza Abarooma baije bacwekyereze omwanya gwaitu ogurikwera hamwe n'eihanga ryaitu .
43011049	Omwe aharibo , Kayaafa , owaabaire ari omuhongyerezi omukuru omu mwaka ogwo , yaabagira ati : Manya timwine ki murikumanya .
43011050	Timukeetegyereize ku kihikire omuntu omwe kufeera abantu boona , okukira eihanga ryona okuhwerekyerera .
43011051	Ekyo tarakigambire habwe wenka , kureka ahabw'okuba omuhongyerezi omukuru omu mwaka ogwo , akakiragura ku Yesu yaabaire ari ow'okufeera eihanga ryona ;
43011052	nangwa ritari ryo ryonka , kureka n'okurundaana hamwe abaana ba Ruhanga abaataataaniire omu mahanga .
43011053	Okwiha obwo baamariirira kumwita .
43011054	Yesu nawe nikwo kurereerera aho kugyenda butunu omu Bayudaaya ; akaruga omu kyanga ekyo , akaza omu kirorero ekirikwetwa Efuraimu , omu nsi erikwatana n'eihamba ; akagumayo n'abatendekwa be .
43011055	Ekiro ky'Obugyenyi bw'Okuhingurwaho kw'Abayudaaya ku kyabaire kiri haihi kuhika , abantu baingi baaruga omu byaro bainamuka Yerusalemu kweyeza , obwo Bugyenyi butakahikire .
43011056	Baaguma nibasheruza Yesu abiri , nibabuuzana beemereire omuri Nyaruju , bati : Mbwenu nimuteekateeka muta ? Buzima kwo tarikwija ahari obu Bugyenyi ?
43011057	Obwo abahongyerezi abakuru hamwe n'Abafarisaayo bakaba baaragiire , ngu weena oraamanye ahu ari , abamanyise , babone kumukwata .
43012001	Ku haabaire hatsigaire ebiro mukaaga Obugyenyi bw'Okuhingurwaho kuhika , Yesu yaaza Beetaniya , ei Lazaaro , ou yaazoire omu bafiire yaabaire atuura .
43012002	Okwo baamuteekyerayo kyakiro ; Marita yaabaheereza , na Lazaaro akaba ari omu baabaire bari aha meeza na Yesu .
43012003	Mariya yaareeta kiloguramu y'amajuta g'obuguzi bwingi , gooteize omugaju gw'obunyanunga , yaagasiiga ebigyere bya Yesu , yaabishushuza eishokye rye ; enju yaataamirana omugaju gw'ago majuta .
43012004	Yuda owa Kariota , omwe aha batendekwa be , owaabaire ari ow'okumureebya , nikwo kugira ati :
43012005	Ahabw'enki amajuta g'omugaju aga gataatundwamu shilingi magana ashatu , haza zikagabirwa abooro ?
43012006	Ekyo tarakigambire habw'okusaasibwa abooro , kureka akakigamba ahabw'okuba akaba ari omushuma , kandi niwe yaabaire ahagatira enshaho y'empiiha za boona ; kwonka ebi baatamu abyekyenuuza .
43012007	Mpaho Yesu abagira ati : Mumurekye , aga majuta g'omugaju aganziikise .
43012008	Ahabw'okuba imwe obutoosha abooro mutuura nabo , kwonka nyowe timurituura naanye obutoosha .
43012009	Abayudaaya baingi ku baahuriire ngu ariyo , baija , ti habwa Yesu wenka , kureka n'ahabw'okureeba Lazaaro , ou yaabaire azoire omu bafiire .
43012010	Bwanyima abahongyerezi abakuru baamaramaza kwita na Lazaaro ,
43012011	ahabw'okuba ahabwe Abayudaaya baingi bakabarugaho , baikiriza Yesu .
43012012	Eizooba eryakuratsireho , ekimbuuro ky'abantu abaabaire baizire aha Bugyenyi , ku baahuriire Yesu naija Yerusalemu ,
43012013	baakwata amataagi g'enkindo , baaza kumutangirira , nibateera akaari bati , Hosaana ! Omugabe wa Isiraeli orikwija omu iziina rya Nyakubaho , ahimbisibwe !
43012014	Atyo Yesu areeba omwana gw'endogoya agutemba , nk'oku kyahandiikirwe ngu
43012015	Iwe rurembo Siyooni , otatiina ; reeba , Mukama waawe naija , atembire omwana gw'endogoya .
43012016	Omu kubanza , abatendekwa be ekyo tibarakishoboorokyeirwe ; kwonka bwanyima , Yesu ku yaaherize kuheebwa ekitiinwa , baijuka ku ekyo niwe kyahandiikirweho , kandi ku kyamukoreirwe .
43012017	Reero boona abaabaire bari hamwe nawe obu yaayeeta Lazaaro kuruga omu kituuro , akamuzoora omu bafiire , bakahamiza abandi ku baakireebire .
43012018	Ekyo kyareetera abantu baingi kwija kumubugana , ahabw'okuba bakahurira ku akozire ako kamanyiso .
43012019	Abafarisaayo nikwo kugambirana bati : Mureebe ku tutaine ky'okukora ; reeba , ensi yoona yaamukuratira .
43012020	Omu baagiire aha Bugyenyi kuramya , hakaba harimu Abaguriiki .
43012021	Abo bakaija ahari Filipo owa Beetisaida ey'omuri Galilaaya , baamugira bati : Mukama waitu , nitwenda kureeba Yesu .
43012022	Filipo yaagyenda yaabigambira Andereya ; Andereya nawe nikwo kugyenda na Filipo bakabigambira Yesu .
43012023	Yesu yaabagarukamu ati : Hati obunaku bwahika , Omwana w'omuntu kuhimbisibwa .
43012024	Buzimazima nimbagambira nti : Enjuma y'engano , ku eba etagwire mu itaka , ekajunda , eguma eri emwe yonka ; kwonka ku ejunda , eyera munonga .
43012025	Weena orikukunda amagara ge , aryagabuza ; kandi weena orikwanga amagara ge omuri egi nsi , aryagarindira amagara agatagwaho .
43012026	Omuntu weena ompeereza , ankuratire ; kandi ahi ndi hoona , n'omuheereza wangye niho ariba . Weena ompeereza , Taata aryamuha ekitiinwa .
43012027	Hati omutima gwangye tigutebeekaine . Mbwenu ekindi ngambe ki ? Ngire nti : Taata , onkize ntahikwaho obu bunaku ? Ngaaha ; manya ekyandeetsire n'okubuhikaho .
43012028	Taata , himbisisa eiziina ryawe . Mpaho eiraka ryema omu iguru , rigira riti : Ndihimbisiise kandi ndyarihimbisisa .
43012029	Abantu abaabaire beemereire aho , ku baarihuriire , baagira bati : Enkuba yaateera ; abandi bati : Maraika niwe yaaba naagamba nawe .
43012030	Yesu agarukamu ati : Eiraka eryo tiryaija habwangye , kureka ryaija ahabwanyu .
43012031	Mbwenu obu nibwo bunaku ensi kucwerwa orubanja , n'omutegyeki w'ensi egi kubingwa ;
43012032	ku ndiheza kwihwa ahansi kuhanikwa , ndyayeiririza abantu boona .
43012033	Ekyo akakigamba naamanyisa emifeeri ei arifamu .
43012034	Abantu baamugarukamu bati : Eiteeka niritumanyisa ku Kristo arigumaho ebiro byona . Mbwenu noobaasa ota kugira ngu , Omwana w'omuntu aryahanikwa ? Ogwo Mwana w'omuntu n'oha ?
43012035	Yesu nikwo kubagira ati : Obu mukiine omushana okumara akaanya kakye , mugyende nihakihweza , obwire butakabaiririire ; ogyendera omu mwirima tamanya i arikutoora .
43012036	Ku muraabe mukiine omushana , mugwikirize , nibwo muraabe abaana b'omushana . Yesu ku yaaherize kugamba ebyo , yaabatsigaho , yaayeshereka .
43012037	Nobu baraabe baamureebire naakora obumanyiso bwingi , kwonka tibaramwikirize .
43012038	Ekyo kikahikiiriiza ebi omurangi Isaaya yaagambire , naagira ati : Mukama , n'oha owaikiriize ebi twagambire , kandi n'oha oroorekirwe amaani ga Mukama ?
43012039	Eki bataraikiririize n'ahabw'okuba Isaaya akagaruka yaagira ati :
43012040	Akabahumya amaisho , yaabagangaaza emitima , ngu amaisho gaabo gatakaareeba , n'emitima yaabo etakaayetegyereza , ngu batakaayegarukamu , nkabakiza .
43012041	Isaaya ekyo akakigamba obu yaareeba ekitiinwa kya Mukama , kandi ebyo akabigamba ahari Yesu .
43012042	Baingi nangwa n'abakuru nobu baamwikiriize , kwonka tibarakigambire butunu ahabw'okutiina Abafarisaayo , ngu batakaababinga omu mateeraniro .
43012043	Manya bakenda kusiimwa abantu okukira okusiimwa Ruhanga .
43012044	Yesu akagamba n'eiraka rihango ati Orikuunyikiriza , tiinye arikwikiriza , kureka Ogwo owantumire .
43012045	Kandi weena ondeeba , biri areebire Ogwo owantumire .
43012046	Nyowe nkaija omu nsi ndi omushana , ngu weena orikuunyikiriza ataguma mu mwirima .
43012047	Ohurira ebigambo byangye atabyorobere , tiinye ndimusingisa orubanja ; ahabw'okuba tindaizire kusingisa nsi rubanja , kureka okugijuna .
43012048	Orikuunyangira , akanga kwikiriza ebigambo byangye , aine orimucwera orubanja ; ebigambo ebi naagambire nibyo birimusingisa orubanja aha kiro ky'aha muheru .
43012049	Ahabw'okuba ebi naagambire tindabigambire habwangye , kureka Taata owantumire niwe yandagiire ebi ndaagambe n'ebi ndaayegyese ;
43012050	kandi nimmanya ku ebiragiro bye bihaisa amagara agatahwaho . N'ahabw'ekyo ebi Taata yangambiire , nibyo ngamba .
43013001	Ekiro ky'Obugyenyi bw'Okuhingurwaho ku kyabaire kitakahikire , Yesu yaamanya obunaku bwe bw'okuruga omu nsi egi kugaruka ahari Taata ku bwahika . Akaba akunda abe ab'omu nsi , kandi yaabakundira kimwe okuhitsya aha muheru .
43013002	Ku baabaire nibarya kyakiro , na Sitaane yaaherize kuta omuri Yuda owa Kariota , mwene Simooni , ekiteekateeko ky'okumureebya ,
43013003	Yesu naamanya ku Ishe yaamurekuriire byona , nk'oku yaarugire ahari Ruhanga , kandi ku arikwija kumugarukaho ;
43013004	yaimuka , yaaruga aha meeza , yaajuura omunagiro gwe , yaakwata ekitambaara , yaakyezirika .
43013005	Yaashuka amaizi omu kinaabiro , yaatandika kunaabisa ebigyere by'abatendekwa be n'okubishushuza ekitambaara eki yaabaire ayezirikiise .
43013006	Atyo ahika ahari Simooni Petero . Onu amugira ati : Mukama wangye , hoona iwe kunnaabisa ebigyere !
43013007	Yesu amugarukamu ati : Hati eki ndikukora torikukimanya , kwonka oryakimanya bwanyima .
43013008	Petero ati : Reka ! Torinnaabisa bigyere n'akakye . Yesu amugarukamu ati : Ku ndaabe ntakunaabiise , nooba otakikwatanisa naanye .
43013009	Bwanyima Simooni Petero amugira ati : Mukama wangye , otannaabisa ebigyere byonka , kureka onnaabise n'engaro n'omutwe .
43013010	Yesu amugira ati : owaaherize kwoga , aba atakyenda kindi , kureka okunaaba ebigyere byonka , ahabw'okuba aba yaayezire weena ; naimwe nimwera , kwonka ti mwena .
43013011	Obwo akaba naamanya oraamureebye , nikyo yaagiriire ati : Timurikwera mwena .
43013012	Ku yaaherize kubanaabisa ebigyere , yaajwara ebijwaro bye , yaagaruka aha meeza , yaababuuza ati : Ekyo eki naabakorera mwakimanya ?
43013013	Muunyeta Omwegyesa kandi Mukama waanyu ; eego kihikire , nikwo ndi .
43013014	Mbwenu nyowe , Omukama kandi Omwegyesa , ku ndaabe naabanaabisa ebigyere , naimwe mushemereire kunaabisana ebigyere .
43013015	Naabaha eky'okureeberaho , ngu naimwe mutwaze nk'oku naabakorera .
43013016	Buzimazima nimbagambira nti : Omuheereza takira mukama we , n'entumwa tekira waagitumire .
43013017	Mbwenu ekyo mwakimanya ; ku muraakikore , nimwija kushemererwa .
43013018	Tindikubagambaho mwena ; nimmanya abu naatoraine ; kwonka ekyahandiikirwe eki n'eky'okuhikiirizibwa , ekirikugira ngu : Orikurya naanye omugaati ; niwe yampindukana .
43013019	Ekyo naakibagambira kitakabaireho , ngu ku kiraabe kyabaireho , mubone kwikiriza ku ndi Ogwo .
43013020	Buzimazima nimbagambira nti : Weena oyakiira ou ntumire , biri niinye ayakiire ; kandi weena onyakiira , biri ayakiire owantumire .
43013021	Yesu ku yaaherize kugamba ebyo , yaagira obusaasi omu mutima , yaagamba ati : Buzimazima nimbagambira nti : Omwe omuriimwe naija kundeebya .
43013022	Abatendekwa baareebana , batarikumanya u yaagambaho .
43013023	Omutendekwa ou Yesu yaabaire akunda , akaba ayegamiire Yesu omu kifuba .
43013024	Simooni Petero yaamusimiza , naamugira ati : Mubuuze ou arikugambaho .
43013025	Nawe nikwo kwegamira atyo Yesu akamugira ati : Mukama wangye , n'oha ?
43013026	Yesu amugarukamu ati : N'ogwo ou ndaakoreze ekitongye , nkakimuha . Atyo akoza ekitongye , akiha Yuda , mwene Simooni owa Kariota .
43013027	Ago magingo Yuda ku aheza kurya ekyo kitongye , Sitaane amutaahamu . Yesu amugira ati : Eki orikuza kukora , kirahutsye .
43013028	Omu baabaire bari aha meeza , tihaabaho n'omwe owaamanya eki yaamugambirira atyo .
43013029	Kwonka bamwe omuribo , ahabw'okumanya ku Yuda niwe yaabaire areeberera enshaho y'empiiha zaabo , baateekateeka ngu Yesu yaamugambira kugura ebirikwetengwa ahabw'obugyenyi , nari okumugambira kugira eki yaaha abooro .
43013030	Yuda , ku yaaherize ati kurya ekyo kitongye , yaashohora ; obwo bukaba bwaizire .
43013031	Ku yaaherize kugyenda , Yesu yaagira ati : Mbwenu Omwana w'omuntu yaahimbisibwa , kandi na Ruhanga nawe yaahimbisizibwa omuriwe .
43013032	Ruhanga ku araabe yaahimbisizibwa omu Mwana we , n'Omwana we naija kuhimbisizibwa omuri Ruhanga , kandi Ruhanga naija kumuhimbisisa juba .
43013033	Baana bangye , nkibaine okumara omwanya mukye . Nimwija kundonda , kwonka nk'oku naagambiire Abayudaaya , naimwe nikwo ndikubagambira hati , nti : Ei ndikuza , timurikubaasa kwijayo .
43013034	Nimbaha ekiragiro kisya nti : Mukundane . Nk'oku naabakunzire , naimwe mugume mukundane .
43013035	Ku murikundana , aho niho abantu boona baribamanyira ku muri abatendekwa bangye .
43013036	Simooni Petero nikwo kumubuuza ati : Mukama wangye , nooyenda kuza hi ? Yesu amugarukamu ati : Ei ndikuza , obwa hati torikubaasa kunkuratayo ; oryankurata bwanyima .
43013037	Petero amugira ati : Mukama wangye , ahabw'enki hati ntarikubaasa kukukuratira ? Ndi ow'okuhayo amagara gangye ahabwawe .
43013038	Yesu amugarukamu ati : Ori ow'okuhayo amagara gaawe ahabwangye ? Buzimazima ninkugambira ati : Enkoko etakagambire , noija kuba waanyogire kashatu .
43014001	Emitima yaanyu erekye kushoberwa ; mwikirize Ruhanga , kandi naanye muunyikirize .
43014002	Omwa Tata harimu emyanya mingi ; kuri kitari kwo , nkaabagambiire nti : Ninza kubateguurira omwanya ?
43014003	Ku ndiheza kuzayo n'okubateguurira omwanya , ndyagaruka , mbatware ei ndi , ngu ei ndi , naimwe mube niyo mwatuura .
43014004	Ei ndikuza nimugimanya , n'omuhanda ogurikuzayo nimugumanya .
43014005	Tomasi amubuuza ati : Mukama wangye , ka tutarikumanya ei orikuza ; omuhanda nitugumanya tuta ?
43014006	Yesu amugarukamu ati : Niinye muhanda n'amazima n'amagara ; tihariho oija ahari Taata , atarabire muriinye .
43014007	Kuri mwammanyire , na Taata mukaamumanyire ; mbwenu hati mwamumanya kandi mwamureeba .
43014008	Filipo ati : Mukama wangye , tworekye Sho , haza tuhwe ekituri aha mutima .
43014009	Yesu amugira ati : Filipo , ahi naakatuuriire naimwe , hoona tokammanyaga ? Manya ondeebire , biri areebire Taata ; mbwenu shi ekirikukugambisa oti : Tworekye Taata , ni ki ?
43014010	Torikwikiriza ku ndi omuri Taata , na Taata ku ari omuriinye ? Ebi mbagambira timbyegambira habwangye , kureka Taata ori omuriinye niwe akora ebye .
43014011	Muunyikirize ku ndi omuri Taata , na Taata ku ari omuriinye ; nari shi , muunyikirize ahabw'emirimo ei nkora .
43014012	Buzimazima nimbagambira nti : Weena onyikiriza , aryakora ebi nkora , nangwa akore n'ebirikukiraho , ahabw'okuba ninza owa Taata .
43014013	Kyona eki murishaba omu iziina ryangye , ndyakikora , Taata abone kuhimbisizibwa omuri Mwana .
43014014	Kyona eki murishaba omu iziina ryangye , ndyakikora .
43014015	Ku muraabe nimunkunda , mukwate ebiragiro byangye ;
43014016	naanye ndyashaba Taata , abahe Omuhwezi ondiijo , agume naimwe ebiro byona .
43014017	Niwe Mutima ow'amazima , ou ensi etabaasa kwakiira , ahabw'okuba temureeba kandi temumanya ; kwonka imwe nimumumanya , ahabw'okuba aguma naimwe kandi aryatuura omuriimwe .
43014018	Tindibatsiga muri efuuzi ; ndyagaruka ahariimwe .
43014019	Hatsigaire akaanya kakye ensi ebe etakindeeba , kwonka imwe muryandeeba ; ahabw'okuba ndi ohuriire , naimwe muryaba abahuriire .
43014020	Obwo nibwo murimanya ku ndi omuri Tata , naimwe ku muri omuriinye , naanye omuriimwe .
43014021	Weena oikiriza ebiragiro byangye akabikuratira niwe ankunda ; kandi weena onkunda , aryakundwa Taata , naanye ndyamukunda , mmweyorekye .
43014022	Yuda , otari wa Kariota , amugira ati : Mukama wangye , ekyo nikiija kuba kita okutweyoreka , oteeyorekire ensi ?
43014023	Yesu amugarukamu ati : Weena orikunkunda , aryakuratira ekigambo kyangye , na Tata aryamukunda ; twije ahu ari , tutuure nawe .
43014024	Otankunda takwata biragiro byangye ; kandi ekigambo eki ngamba tikiba kyangye habwangye , kureka kiba ekya Taata owantumire .
43014025	Ebi naabibagambira nkiri hamwe naimwe ;
43014026	kwonka Omuhwezi , Mutima Orikwera , ou Taata arituma omu iziina ryangye , niwe aribeegyesa byona ebi naabagambiire .
43014027	Nimbatsigira obusingye ; obusingye bwangye naabubaha , ntarikububaha nk'oku ensi ebuha . Emitima yaanyu erekye kushoberwa nari kutiina .
43014028	Mwahurira ningira nti : Ningyenda , kandi ndyagaruka . Kuri nimunkunda mukaashemereirwe , ahabw'okuba ninza ahari Taata , kandi Taata ogwo nankira .
43014029	Ekyo naakibagambira kitakabaireho , ngu ku kiriba kyabaireho , mwikirize .
43014030	Tinkigamba bingi naimwe , ahabw'okuba mukama w'ensi egi naija . Taanyineho bushoboorozi ;
43014031	kwonka nyowe nkora nk'oku Taata yandagiire , haza ensi ebone kumanya ku mmukunda . Nimwimukye , turugye aha .
43015001	Niinye muzaabibu gw'amazima , na Taata niwe muhingi waagwo .
43015002	Eitaagi ryona eriri omuriinye eritarikwana , aritemaho ; kandi eitaagi eririkwana , arisharira , ngu ryane ebijuma bingi okukiraho .
43015003	Mbwenu imwe mwaherize kushemezibwa ahabw'ebigambo ebi naabagambiire .
43015004	Mugume omuriinye , naanye ngume omuriimwe . Nk'oku eitaagi ritabaasa kwana ryonka , ritagumire ha muti , naimwe nikwo mutarikubaasa , mwaba mutagumire muriinye .
43015005	Niinye muzaabibu , imwe muri amataagi . Weena oguma omuriinye , naanye nkaguma omuriwe , ayana ebijuma bingi ; manya nyowe ahi ntari , timwine ki murikubaasa kukora .
43015006	Weena otaguma muriinye , anagwa nk'eitaagi eritemirwe aha muti , kandi ayoma . Amataagi nk'ago gashanguruzibwa , ganagwa omu muriro , gasya .
43015007	Ku murikuguma omuriinye , n'ebigambo byangye byaguma omuriimwe , mushabe eki murikwenda kyona , haza muryakiheebwa .
43015008	Ekihimbisisa Taata , niimwe okwana ebijuma bingi , mukahamya ku muri abatendekwa bangye .
43015009	Nk'oku Taata yankunzire , naanye nikwo naabakunzire ; mugume omuri rukundo yangye .
43015010	Ku murikuratira ebiragiro byangye , muryaguma omuri rukundo yangye , nkaanye oku naakuratiire ebiragiro bya Taata , nkaguma omuri rukundo ye .
43015011	Ebyo naabibagambira , ngu okushemererwa kwangye kube omuriimwe , kandi n'okwanyu kwijurire kimwe .
43015012	Eki nikyo kiragiro kyangye : mukundane nk'oku naabakunzire .
43015013	Tihariho ogira rukundo erikukira ey'omuntu kuhayo amagara ge ahabwa banywani be .
43015014	Imwe muri banywani bangye mwaba nimukora ebi ndikubaragiira .
43015015	Tinkibeeta bahuuku , ahabw'okuba omuhuuku tamanya ki mukama we akora ; nimbeeta banywani bangye , ahabw'okuba nkabamanyisa byona ebi Taata yangambiire .
43015016	Tiimwe mwantooraine , kureka niinye naabatooraine ; nkabataho ngu mugyende mwane ebijuma , kandi ngu ebyo bijuma bigumeho , Taata abone kubaha kyona eki murishaba omu iziina ryangye .
43015017	Eki ndikubaragiira n'eki : mugume mukundane .
43015018	Ensi ku eribanga , mumanye ku niinye yaabandize kwanga etakabangire .
43015019	Kuri muri ab'ensi , ensi ekaabakunzire ahabw'okuba abaayo ; kwonka imwe ahabw'okutaba baayo , n'ahabw'okuba naabatooraine nkagibaihamu , nikyo egyo nsi erikubangira .
43015020	Mwijukye ebi naabagambiire nti : Omuhuuku takira mukama we . Ku baraabe bampiiganiise , naimwe baryabahiiganisa ; ku baraabe baakwatsire ebi naabagambiire , n'ebyanyu baryabikwata .
43015021	Ebyo byona baryabibakora nibabantura , ahabw'okuba tibarikumanya owantumire .
43015022	Kuri ntaraizire nkabagambira , tibaakugizire rubanja ; kwonka hati tibaine ky'okwekwatsa ahabw'ekibi kyabo .
43015023	Weena onyanga , biri ayangire Taata .
43015024	Kuri ntarabakoreiremu ebitakakorwaga muntu weena , tibaakugizire rubanja ; kwonka mbwenu babireebire , haza baanyanga hamwe na Taata .
43015025	Ekyo kikabaho , ngu ekyahandiikirwe omu iteeka ryabo ekirikugira ngu : Bakaanyangira busha , kihikiirizibwe .
43015026	Omuhwezi ou ndibooherereza kuruga ahari Taata , niwe Mutima ow'amazima oruga ahariwe , ku ariija , aryahamya ebyangye ;
43015027	naimwe muryaba baakareebi bangye , ahabw'okuba okwiha aha kutandika mutuura naanye .
43016001	Ebyo naabibagambira ngu mutakaatentebuka .
43016002	Baryababinga omu mateeraniro ; kandi obunaku buhikye , obu weena oribaita ariteekateeka , ngu yaakora eki Ruhanga amuragiire .
43016003	Ebyo baryabikora , ahabw'okuba tibakamanyaga Taata nobu yaakuba nyowe .
43016004	Mbwenu ebyo byona naabibagambira , ngu obunaku bwabyo ku burihika , mumanye ku naabibagambiire . Ebyo tindabibagambiire mu kutandika , ahabw'okuba nkaba nkibaine .
43016005	Kwonka mbwenu ninza ahari Ogwo owantumire , kandi tihariho n'omwe omuriimwe orikumbuuza ati : Nooza hi ?
43016006	Mbwenu ahabw'okubagambira , emitima yaanyu yaijura obusaasi .
43016007	Nobu kiraabe kiri kityo , kwonka ka mbagambire amazima ; okugyenda kwangye niimwe kuraagasire ; manya ku ndaabe ntagyenzire , Omuhwezi ogwo tariija hariimwe ; kwonka ku ndaagyende , ndyamubooherereza .
43016008	Nawe ku ariija aryashinja abantu b'omu nsi aha bikwatiraine n'ekibi , n'okuhikiirira , kandi n'orubanja .
43016009	Aha bikwatiraine n'ekibi , ahabw'okuba tibaraanyikiriize ;
43016010	aha kuhikiirira , ahabw'okuba ninza ahari Taata , kandi timurindeeba bundi ;
43016011	aha kucwa orubanja , ahabw'okuba mukama w'ensi egi yaaherize kusingwa orubanja .
43016012	Nkiine bingi eby'okubagambira , kwonka hati timurikubaasa kubyemera .
43016013	Mutima ow'amazima ku ariija , aryabahabura , mumanye amazima goona ; ahabw'okuba tarigamba habwe wenka , kureka ebi arihurira , nibyo arigamba , kandi aryabamanyisa n'ebiriija kubaho .
43016014	Aryampimbisisa , ahabw'okuba aryaiha aha byangye , abibagambire .
43016015	Kyona eki Taata aine n'ekyangye ; nikyo naabagirira nti : Byona ebi aribagambira , aryabiiha omu byangye .
43016016	Hatsigaireyo omwanya mukye mube mutakindeeba ; kandi bwanyima y'omwanya mukye mugarukye mundeebe .
43016017	Bamwe omu batendekwa be baabuuzana bati : Ekyo eki arikutugambira ni ki ? Naagira ati : Hatsigaire omwanya mukye mube mutakindeeba ; kandi ati : Bwanyima y'omwanya mukye mugarukye mundeebe ; kandi ati : Ninza owa Taata .
43016018	Baagaruka baagira bati : Naamanyisa ki okugira ati : Hatsigaire omwanya mukye ? Ka tutarikwetegyereza ki arikumanyisa .
43016019	Yesu amanya ku barikwenda kumubuuza ; atyo abagira ati : Nimubuuzana amakuru g'eki naagamba nti : Hatsigaireyo omwanya mukye mube mutakindeeba , kandi bwanyima y'omwanya mukye mugarukye mundeebe !
43016020	Buzimazima nimbagambira nti : Imwe muryarira , mucure , kwonka ensi yo eryashemererwa ; muryagira obusaasi , kwonka obusaasi bwanyu buryarugamu okushemererwa .
43016021	Omukazi , ku aba naarumwa , agira obusaasi , ahabw'okuba obunaku bwe bwahika ; kwonka ku aheza kuzaara , obwo busaasi bumweba ahabw'okushemerererwa omuntu owaazaarwa omu nsi .
43016022	Naimwe hati mwine obusaasi , kwonka ndyabareeba obundi , emitima yaanyu eshemererwe , haza okwo kushemererwa kwanyu tihaine orikubaaka .
43016023	Aha kiro ekyo timurigira ki mwambuuza . Buzimazima nimbagambira nti : Kyona eki murishaba Taata omu iziina ryangye , aryakibaha .
43016024	Okuhitsya hati timukashabaga kintu kyona omu iziina ryangye ; mushabe , muryaheebwa , haza okushemererwa kwanyu kubone kuhikira kimwe .
43016025	Ebyo byona mbaire nimbibagambira omu nfumu ; kwonka obunaku nibwija kuhika , obu ntakibagambira mu nfumu , kureka okubagambira bwerure ebikwatiraine na Taata .
43016026	Ekyo kiro ku kirihika , muryashaba omu iziina ryangye , kandi tindikugira nti ndyabashabira ahari Taata .
43016027	Manya eki Taata abakundira , n'ahabw'okuba naimwe mukankunda , kandi mwaikiriza ku naarugira ahari Ruhanga .
43016028	Nkaruga ahari Taata , naija omu nsi ; mbwenu ninduga omu nsi , ninza owa Taata .
43016029	Abatendekwa be baamugira bati : Mbwenu kwo noogamba butunu , tokicwa nfumu !
43016030	Hati twayetegyereza ku orikumanya byona , kandi ku omuntu weena atarikwetenga kukubuuza ; n'ahabw'ekyo nitwikiriza ku waarugire ahari Ruhanga .
43016031	Yesu yaabagarukamu ati : Mbwenu buzima kwo mwaikiriza ?
43016032	Reeba , obunaku nibwija kuhika , kandi kwo bwahikire , obu muraataataanisibwe , buri omwe akatoora ogwe , mukantsigaho nyenka ; kwonka shi tindi nyenka , ahabw'okuba Taata ari hamwe naanye .
43016033	Ebyo naabibagambira , ngu mugire obusingye omuriinye . Omu nsi muryareeba enaku ; kwonka mugume , nyowe ensi ngisingwire .
43017001	Yesu , ku yaaherize kugamba ebyo , yainamura amaisho , yaareeba ahaiguru , yaagira ati : Taata , obunaku bwahika ; ohimbisise Omwana waawe ; nawe abone kukuhimbisisa .
43017002	Manya okamuha obushoboorozi aha bantu boona , ngu abone kuha abu waamukwatsize amagara agatahwaho .
43017003	Ago magara agatahwaho nikwo kukumanya iwe Ruhanga wenka ow'amazima , na Yesu Kristo ou waatumire .
43017004	Nyowe nkuhimbisiise omu nsi , naaheza omurimo ogu wampaire kukora .
43017005	Mbwenu Taata , obu nibwo bunaku naiwe kumpimbisisa omu maisho gaawe n'ekitiinwa eki naashangirwe nyine naiwe , ensi etakahangirwe .
43017006	Abantu abu wankwatsize noobaiha omu nsi , nkabamanyisa iziina ryawe ; bakaba bari abaawe , waabankwatsa , kandi baakuratira ekigambo kyawe .
43017007	Mbwenu hati nibamanya ku byona ebi wampaire byarugire ahariiwe ;
43017008	ahabw'okuba byona ebi wangambiire nkabibahitsyaho , baabiikiriza , baamanyira kimwe ku naarugire ahariiwe , kandi baikiriza ku niiwe wantumire .
43017009	Mbwenu nimbashabira ; tindikushabira b'ensi , kureka abo abu wankwatsize , ahabw'okuba n'abaawe .
43017010	Abangye boona n'abaawe , n'abaawe boona n'abangye , kandi nimpimbisirizibwa omuribo .
43017011	Nyowe tinkiri mu nsi , kwonka bo bagirimu , kandi niinyija ahu ori . Taata Orikwera , obarindise amaani g'eiziina ryawe eri wampaire , babe bamwe nkaitwe .
43017012	Obu naabaire nkibaine , nkabarindisa amaani g'eiziina ryawe eri wampaire ; naabarinda , tihaaburaho n'omwe , kureka ogwo owaabaire ari ow'okubura , ngu Ebyahandiikirwe bibone kuhikiirizibwa .
43017013	Mbwenu niinyija ahu ori ; ebi nimbigamba nkiri omu nsi , ngu okushemererwa kwangye kuhikiiririzibwe omuribo .
43017014	Nkabahitsyaho ekigambo kyawe ; ensi yaabanga ahabw'okuba ti b'ensi , nkaanye oku ntari waayo .
43017015	Tindikushaba ngu obaihe omu nsi , kureka abarinde Omubi .
43017016	Ti b'ensi nkaanye oku ntari waayo .
43017017	Obeezese amazima ; ekigambo kyawe nigo mazima .
43017018	Nk'oku wantumire omu nsi , naanye nikwo ndikugibatumamu .
43017019	Mbwenu niinyehayo ahabwabo , ngu nabo babone kwezibwa amazima .
43017020	Tindikushabira aba bonka , ninshabira n'abariinyikiriza ahabw'ekigambo kyabo ;
43017021	boona babe bamwe , nkaiwe Taata oku ori omuriinye , naanye omuriiwe , nabo babe nikwo baaba omuriitwe , haza ensi ebone kwikiriza ku niiwe wantumire .
43017022	Ekitiinwa eki wampaire nkibahaire , ngu babe bamwe nk'oku turi bamwe ,
43017023	nyowe omuribo , naiwe omuriinye babone kubeera kimwe bamwe , ensi emanye ku niiwe wantumire , kandi ku obakunzire nk'oku wankunzire .
43017024	Taata , niinyenda abu wankwatsize bagume naanye ahi ndi , babone kureeba ekitiinwa kyangye eki wampaire , ahabw'okuba okankunda ensi etakahangirwe .
43017025	Taata omwinganisa , ensi tekakumanyaga , kwonka nyowe nkumanya ; kandi n'aba nibamanya ku niiwe wantumire .
43017026	Nkabamanyisa eiziina ryawe , kandi ndyaguma ndimanyise , okukunda oku wankunzire kubone kuba omuribo , naanye mbe omuribo .
43018001	Yesu ku yaaherize kugamba ebyo , yaagyenda n'abatendekwa be , yaayambuka akagyera ka Kedirooni ; okwo hakaba hariyo omusiri , yaaguzamu n'abatendekwa be .
43018002	Yuda owaamureebize akaba naamanya ogwo mwanya , ahabw'okuba kaingi Yesu akaba ateeranirayo n'abatendekwa be .
43018003	Mpaho yaija omuri ogwo mwanya ayebembeire ekimbuuro ky'abaserukare hamwe n'abarinzi abaayohereziibwe abahongyerezi abakuru n'Abafarisaayo , bakwaitse amatabaza n'emuri n'eby'okurwanisa .
43018004	Yesu , ahabw'okumanya byona ebirikwenda kumubaho , arugayo ababuuza ati : Nimusherura oha ?
43018005	Bamugarukamu bati : Yesu owa Nazareeti . Abagira ati : Manya niinye . Obwo Yuda owaamureebize akaba ayemereire nabo .
43018006	Yesu ku abagira ati : Niinye ; bagarura ebigyere enyima , bagwa ahansi .
43018007	Agaruka ababuuza ati : Nimusherura oha ? Bati : Yesu owa Nazareeti .
43018008	Yesu abagira ati : Manya naabagira nti : Niinye . Ku muraabe niinye murikusherura , murekye aba bagyende .
43018009	Ekyo akakigamba kuhikiiriza eki yaagambire , naagira ati : Abu wankwatsize , tindaburize n'omwe .
43018010	Simooni Petero , owaabaire aine rurara , agisyorayo , atema omuheereza w'omuhongyerezi omukuru , amucwaho okutu kwa buryo . Ogwo muheereza akaba naayetwa Maliko .
43018011	Yesu agira Petero ati : Garura rurara yaawe omu kyobate kyayo ; noogira ngu tindi w'okunywa ekikopo ki Taata yampaire ?
43018012	Omutwe gw'abaserukare n'omukuru waabo , hamwe n'abarinzi Abayudaaya , baakwata Yesu , baamuboha .
43018013	Baabanza kumutwara owa Anasi ; ahabw'okuba akaba ari ishezaara wa Kayaafa , owaabaire ari omuhongyerezi omukuru omuri ogwo mwaka .
43018014	Kayaafa ogwo niwe yaabaire ahabwire Abayudaaya ati : Ni kirungi omuntu omwe okufeera abantu boona .
43018015	Simooni Petero hamwe n'omutendekwa ondi baakurata Yesu . Kandi ogwo mutendekwa , ahabw'okumanywa omuhongyerezi omukuru , ataaha na Yesu omu kibuga ky'omuhongyerezi omukuru .
43018016	Kwonka Petero we aguma ayemereire aheeru y'eirembo . Omutendekwa , owaabaire naamanywa omuhongyerezi omukuru , nikwo kushohora , akagambira omwishiki omukumiirizi , akataasya Petero omunda .
43018017	Ogwo mwishiki omukumiirizi nikwo kubuuza Petero ati : Naiwe ori ow'omu batendekwa b'ogwo mushaija ? Onu ati : Tindi w'omuribo .
43018018	Obwo hakaba hariho embeho , abaheereza n'abarinzi bahembire omuriro gw'amakara , beemereire niboota ; Petero nawe nikwo kwemerera akoota nabo .
43018019	Omuhongyerezi omukuru abuuza Yesu aha by'abatendekwa be , n'eby'okwegyesa kwe .
43018020	Yesu amugarukamu ati : Nkaba ngambira abantu boona butunu ; nyegyeseza omu iteeraniro n'omuri Nyaruju , ahu Abayudaaya boona bateeraniire ; tinkagambaga kintu kyona omu mubonano .
43018021	Mbwenu nyowe nombuuriza ki ? Buuza abarahuriire ebi naayegyeise ; nibo barikumanya ebi naagambire .
43018022	Ku yaagambire ebyo , omwe aha barinzi abaabaire beemereire aho , yaamuteera oruhi , yaamugira ati : Haza ogarukamu otyo omuhongyerezi omukuru ?
43018023	Yesu amugarukamu ati : Ku ndaabe naagamba kubi , nyomesereza eki naashobya ; kwonka ku kiraabe kitariho , wanteerera ki ?
43018024	Bwanyima Anasi amwohereza abohirwe , ahari Kayaafa , omuhongyerezi omukuru .
43018025	Simooni Petero , ku yaabaire ayemereire naayota , baamubuuza bati : Naiwe ori ow'omu batendekwa be ? Ayehakana naagira ati : Tindi w'omuribo .
43018026	Omwe aha baheereza b'omuhongyerezi omukuru , oine obuzaare n'omushaija ou Petero yaatemireho okutu , agira ati : Tinaakureeba ori nawe omu musiri ?
43018027	Petero agaruka ayehakana ; ahonaaho enkoko egamba .
43018028	Mpaho baiha Yesu owa Kayaafa , bamutwara omu kikaari ky'omutegyeki omukuru , obwo nibutaagurikana . Kwonka bo tibaataaha muri ekyo kikaari , ngu kitakaabahagaza , bakabura kurya Obugyenyi bw'Okuhingurwaho .
43018029	Pilaato nikwo kushohora , akabashanga aheeru , akababuuza ati : Omushaija ogu nimumutabaariza ki ?
43018030	Bamugarukamu bati : Kuri atari nkozi y'ebibi titwakumukureeteire .
43018031	Pilaato ati : Nimwirooko nu , mumutware , mumucwere orubanja nk'oku eiteeka ryanyu riri . Abayudaaya bamugarukamu bati : Itwe titurikwikirizibwa kwita muntu .
43018032	Ekyo kikahikiiriza ebi Yesu yaagambire naamanyisa oku arifa .
43018033	Pilaato atyo agaruka omu kikaari , ayeta Yesu , amubuuza ati : Weeza ori Omugabe w'Abayudaaya ?
43018034	Yesu agarukamu ati : Ekyo waakibuuza ahabwawe , nainga hariho abandi abakungambiire ?
43018035	Pilaato ati : Nyowe shi ndi Omuyudaaya ? Ab'eihanga ryawe hamwe n'abahongyerezi abakuru , ka nibo baakundeetera . Okozire ki ?
43018036	Yesu amugarukamu ati : Manya obugabe bwangye ti bw'ensi egi . Obugabe bwangye kuri buri obw'ensi egi , engabo zangye zikaarwaine , ndeka kurekurirwa Abayudaaya ; kwonka obugabe bwangye kunu tiyo bukomooka .
43018037	Pilaato agira ati : Nikwo kugira nu , ngu ori omugabe ? Yesu agarukamu ati : Waakigamba ku ndi omugabe , eki naazaariirwe kandi ekyandeetsire omu nsi n'okuhamya amazima . Ow'amazima weena ahurira eiraka ryangye ,
43018038	Pilaato ati : Amazima n'enki ? Ku agamba ekyo , agaruka ashohora , ashanga Abayudaaya , abagira ati : Nyowe tindikureeba kirikusingisa omuntu ogu orubanja .
43018039	Kwonka nk'oku omucwe gwanyu guri , nshangwa mbarekurira embohe emwe aha kiro ky'Obugyenyi bw'Okuhingurwaho ; mbwenu nimwenda mbarekurire Omugabe w'Abayudaaya ?
43018040	Ku bahurira ekyo , bayomba nibagira bati : T'ogu , kureka Baraba . Baraba ogwo akaba ari omwambuzi .
43019001	Bwanyima Pilaato akaragiira ku batwara Yesu bakamwasha .
43019002	Ekyo ku kyahwaire , abaserukare baaruka ekirunga ky'amahwa , baakimuta aha mutwe , baamujweka bushuuti ya bujwa .
43019003	Baaguma nibaija ahu ari , nibagira bati : Singa , Mugabe w'Abayudaaya ! Batyo bamuteera empi .
43019004	Mpaho Pilaato agaruka ashohora , abagira ati : Reeba , naaza kumubareetera , mumanye ku ntaareeba kirikumusingisa orubanja .
43019005	Yesu atyo ashohora ajwaire ekirunga ky'amahwa na bushuuti ya bujwa . Pilaato abagira ati : Omuntu ngugu !
43019006	Abahogyerezi abakuru hamwe n'abarinzi , ku bamureeba , bayomba bati : Mubambe aha musharaba ! Mubambe aha musharaba ! Pilaato ati : Mube niimwe mwamutwara , mumubambe ; nyowe nindeeba hatariho kirikumusingisa orubanja .
43019007	Abayudaaya bati : Twine eiteeka , kandi ahabw'eiteeka n'ow'okufa , ahabw'okuba akeegira Omwana wa Ruhanga .
43019008	Pilaato ku ahurira baagamba ebyo , ayeyongyera kutiina ;
43019009	atyo agaruka omu kikaari , abuuza Yesu ati : Beitu oruga hi ? Kwonka Yesu tagira ki amugarukamu .
43019010	Pilaato nikwo kumubuuza ati : Torikwenda kugira eki wangambira ? Torikumanya ku nyine obushoboorozi kukurekura nari kukubamba aha musharaba ?
43019011	Yesu agarukamu ati : Tokungizireho bushoboorozi , kuri butarakuhairwe Ow'omu iguru ; n'ahabw'ekyo owaakundekurira niwe aine orubanja orurikukira orwawe .
43019012	Ekyo kyareetera Pilaato kusherura oburyo bw'okumurekura ; kwonka Abayudaaya baayomba bati : Ku oraamurekure , biri tori munywani wa Kaisaari ; weena oyegira omugabe , aba agomeire Kaisaari .
43019013	Pilaato ku ahurira ebyo bigambo , aragiira ku bashohoza Yesu , ashutama aha kitebe ekicwerwaho emanja , omu mwanya gurikwetwa Omwariro , omu Ruheburaayo , Gabata .
43019014	Obwo rikaba riri eizooba ry'Okweteguurira Obugyenyi bw'Okuhingurwaho , aha shaaha nka mukaaga , Pilaato agira Abayudaaya ati : Reeba Omugabe waanyu !
43019015	Bayomba bati : Mwite ! Mwite ! Mubambe aha musharaba ! Pilaato ati : Nimwenda ku mbamba Omugabe waanyu aha musharaba ? Abahongyerezi abakuru baamugarukamu bati : Itwe titwine ondi mugabe , kureka Kaisaari .
43019016	Pilaato atyo arugaho amubarekurira kubambwa aha musharaba . Batyo batwara Yesu ;
43019017	ashohora ayekoreire omusharaba gwe kuza omu mwanya ogurikwetwa ogw'Empanga y'Omutwe , omu Ruheburaayo , Gologota ,
43019018	ahi baamubambiire aha musharaba n'abandi babiri , omwe aha rubaju rumwe , ondi aha rundi , na Yesu ahagati .
43019019	Pilaato ahandiika ekirango , akita aha musharaba ; kirikugira kiti : YESU OWA NAZAREETI , OMUGABE W'ABAYUDAAYA .
43019020	Ekyo kirango kyashomwa Abayudaaya baingi , ahabw'okuba omwanya ogu Yesu yaabambirwemu gukaba gutari hare n'orurembo ; kandi kikaba kihandiikirwe omu Ruheburaayo n'omu Rulatini n'omu Ruguriiki .
43019021	Abahongyerezi abakuru b'Abayudaaya nikwo kugira Pilaato bati : Tokuhandiikire oti : Omugabe w'Abayudaaya , kureka oti : Akagira ati : Ndi Omugabe w'Abayudaaya .
43019022	Pilaato abagarukamu ati : Eki naahandiikire , naakihandiikire .
43019023	Abaserukare , ku baaherize kubamba Yesu , baatwara ebijwaro bye , baabibaganisa omu miteeko ena , buri omwe yaatwara gumwe . Ekanzu ye ekaba etabaziirwe , kureka erukirwe yoona okwiha omu maraka okuhitsya aha bigyere .
43019024	Batyo bagambirana bonka bati : tutakaagitaagura ; haakiri tugiteerere enteenyu kureeba oraabe mukama waayo . Ekyo kikabaho kuhikiiriza ekyahandiikirwe ekirikugira ngu : Bakabagana ebijwaro byangye , n'emyenda yangye baagiteerera enteenyu .
43019025	N'abo baserukare nikwo baatwarize batyo . Haihi n'omusharaba gwa Yesu hakaba heemereireho nyina na nyinento , na Mariya muka Keloopa , na Mariya Magadaleena .
43019026	Yesu ku yaareebire nyina , n'omutendekwa ou yaabaire akunda amwemereire aha rubaju , yaagira nyina ati : Mukaikuru , reeba omwana waawe !
43019027	Kandi yaagira omutendekwa ati : Reeba nyoko ! Okwiha obwo ogwo mutendekwa yaamutwara owe .
43019028	Bwanyima Yesu , ku yaamanyire ngu byona byahwa , kandi ahabw'okuhikiiriza Ebyahandiikirwe , yaagira ati : Nyine eiriho .
43019029	Aho hakaba hariho enjoga eijwire viino y'encenku ; batyo bajabika ekyangu omuri egyo ncenku , bakita aha kati k'enyaweera , bakimuta aha munwa .
43019030	Yesu ku aheza kunywa egyo ncenku , agira ati : Kyahwa . Atyo ainika omutwe , ahayo amagara ge .
43019031	Ahabw'okushangwa eizooba eryo ryabaire riri ery'Okweteguura , n'ahabw'okutenda ngu emitumbi egume aha musharaba ahari Sabato manya - - Sabato egyo ekaba eri nkuru - - Abayudaaya baashaba Pilaato , ngu babahende amaguru , n'emitumbi bagiiheho .
43019032	N'ahabw'ekyo abaserukare baija , baahenda amaguru g'omuntu w'okubanza owaabambirwe nawe , baataho ag'owa kabiri .
43019033	Ku baahikire ahari Yesu , baashanga yaafiire , tibaamuhenda maguru ;
43019034	kwonka omwe aha baserukare yaamucumita eicumu omu rubaju , ahonaaho haarugamu eshagama n'amaizi .
43019035	Owaakireebire akakihamya , haza okuhamya kwe n'okw'amazima , kandi naamanya ku eki arikugamba kiri eky'amazima , ngu naimwe mubone kwikiriza .
43019036	Manya ebyo bikabaho , ngu ekyahandiikirwe kibone kuhikiirizibwa , ekirikugira ngu : Tiharibaho igufa rye na rimwe eririhendwa .
43019037	N'ahandi ekyahandiikirwe nikigira kiti : Baryahanga amaisho ogwo ou baacumitsire .
43019038	Ebyo ku byahwaire , Yosefu owa Arimataaya , owaabaire ari omutendekwa wa Yesu , kwonka bwesherekye ahabw'okutiina Abayudaaya , yaashaba Pilaato ku amwikiriza kutwara omutumbi gwa Yesu ; Pilaato yaikiriza . Batyo baija , baagutwara .
43019039	Nikodemo owaizire ahari Yesu nyekiro omurundi ogwabandize , nawe yaija areetsire ekijwangye ky'entsinda n'enkaka , birikuhitsya oburemeezi bwa kiloguramu nka makumi mukaaga .
43019040	Baatwara omutumbi gwa Yesu , baaguzinga omu mitanda ya kitaani erimu eby'emigaju , nk'oku omugyenzo gw'okuziika kw'Abayudaaya guri .
43019041	Aha mwanya gu yaabambiirwemu , hakaba hariho omusiri ogurimu ekituuro kisya ekitakaziikwamuga muntu .
43019042	Nk'oku ryabaire riri eizooba ry'Abayudaaya ery'Okweteguura , n'ekyo kituuro kiri haihi , baaba nikyo baatamu Yesu .
43020001	Aha kiro ky'okubanza omu wiiki , Mariya Magadaleena akaija kare aha kituuro nibutaagurikana ; yaashanga eibaare riihirwe aha kituuro .
43020002	Yaija nairuka , yaahika Simooni Petero n'omutendekwa ori ou Yesu yaabaire akunda , yaabagira ati : Baihire Mukama omu kituuro , haza titurikumanya hi bamutaire .
43020003	Petero n'ogwo mutendekwa nikwo kuza aha kituuro .
43020004	Batyo bombi bairuka , kwonka omutendekwa ori atsiga Petero , amutanga aha kituuro ;
43020005	aringuriza , areeba emyenda ya kitaani eri aho , kwonka tataahamu .
43020006	Bwanyima Simooni Petero aija amukuratiire , ataaha omu kituuro ; areeba emyenda ya kitaani eri aho ,
43020007	n'omutanda ogwabaire gumushembire guri aha kwagwo hangahari .
43020008	Bwanyima omutendekwa ori , owaabandize aha kituuro , nawe ataahamu , areeba , aikiriza .
43020009	Kwonka okuhitsya obwo bakaba batakamanyire ekyahandiikirwe ekyabaire nikigira ngu n'ow'okuzooka omu bafiire .
43020010	Batyo abo batendekwa bagaruka omuka .
43020011	Mariya ku yaabaire ari aheeru y'ekituuro naarira , yainama , yaakiringurizamu ;
43020012	yaareeba baamaraika babiri bajwaire ebirikwera , bashutami ahu omutumbi gwa Yesu gubaire guri ; omwe aha mutwe , ondi aha bigyere .
43020013	Baamugira bati : Mukazi ' we , noorizibwa ki ? Abagarukamu ati : Manya batwaire Mukama wangye , kandi tindikumanya hi bamutaire .
43020014	Ku yaagambire ekyo , yaahinduka , yaareeba Yesu ayemereire aho ; kwonka tiyaamumanya ku ari we .
43020015	Yesu amugira ati : Mukazi ' we , noorizibwa ki ? Noosherura oha ? Mariya ku ateekateeka ngu n'omuhingi w'ogwo musiri , amugira ati : Mukama wangye , ku oraabe niiwe omutwaire , ngambira ahu omutaire , ngyende mmwiheyo .
43020016	Yesu amugira ati : Mariya ! Onu ahinduka , amugira omu Ruheburaayo ati : Rabooni ! amakuru ngu Mwegyesa .
43020017	Yesu amugira ati : Otankwataho , ahabw'okuba tinkatembire mu iguru owa Taata , kwonka irooko , ogambire beene Taata , oti : Yaaza kutemba omu iguru , ahari Ishe kandi Shoimwe , ahari Ruhanga we kandi Ruhanga waanyu .
43020018	Mariya Magadaleena atyo agyenda , agambira abatendekwa ku yaareeba Mukama , kandi ku yaamugambira ebyo bigambo .
43020019	Omwabazyo gw'eryo izooba ku gwakiikire , aha kiro ky'okubanza omu wiiki , abatendekwa ku baabaire beekingiraine ahabw'okutiina Abayudaaya , Yesu yaija , yaabeemerera ahagati , yaabagira ati : Nimukagire obusingye !
43020020	Ku aheza kubagira atyo , abooreka engaro ze n'orubaju rwe . Abatendekwa , ku bareeba Mukama , bashemererwa munonga .
43020021	Agaruka abagira ati : Nimukagire obusingye ! Nk'oku Taata yantumire , naanye nikwo ndikubatuma .
43020022	Ku yaaherize kubagambira ebyo , yaabahuuhaho omwitsyo , yaabagira ati : Nimutungye Mutima Orikwera .
43020023	Abu murikusaasira ebibi , nibabisaasirwa ; abu mutarikubisaasira nibibagumaho .
43020024	Tomasi orikwetwa Mpasha , omwe aha batendekwa eikumi na babiri , akaba atari hamwe nabo obu Yesu yaija .
43020025	Abandi batendekwa ku baamugizire bati : Twareeba Mukama ! Yaabagarukamu ati : Ku ndaabe ntareebire nkojo z'emishumaari omu biganja bye , nkakoza orukumu rwangye omuri ezo nkojo , kandi ku ndaabe ntamukozire mu rubaju n'engaro yangye , tindikwikiriza .
43020026	Ku haahingwireho ebiro munaana , abatendekwa nabwo bakaba bari omu nju , kandi na Tomasi ari hamwe nabo , Yesu yaija enyigi zikingire , yaabeemerera ahagati , yaabagira ati : Nimukagire obusingye !
43020027	Bwanyima yaagira Tomasi ati : Koza aha orukumu rwawe , oreebe ebiganja byangye . Reeta engaro yaawe , ogite omu rubaju rwangye ; orekye kuba entaikiriza kureka orikwikiriza .
43020028	Tomasi amugarukamu ati : Ai Mukama wangye kandi Ruhanga wangye !
43020029	Yesu amugira ati : Waikiriza ahabw'okuba wandeeba . Baine omugisha abaikiriza bataine ki bareebire .
43020030	Hariho obundi bumanyiso bwingi obu Yesu yaakozire , abatendekwa bakabureeba , obutarahandiikirwe omuri eki kitabo .
43020031	Kwonka obu bukahandiikwa ngu mwikirize ku Yesu ari Kristo Omwana wa Ruhanga , kandi ku muraikirize , mutungye amagara omuriwe .
43021001	Ebyo ku byahwaire , Yesu yaagaruka yaayeyoreka abatendekwa be aha nyanja ya Tiberiya ; kandi ekyo kikabaho kiti :
43021002	Simooni Petero , na Tomasi oyetwa Mpasha , Natanaeli owa Kaana eya Galilaaya , na beene Zebedaayo , n'abandi batendekwa be babiri , bakaba bari hamwe .
43021003	Simooni Petero yaabagira ati : Ninza kujuba . Bamugarukamu bati : Naitwe ka tugyende naiwe . Batyo bagyenda , baza omu bwato , kwonka ekyo kiro tibagira ki baakwatsa .
43021004	Ku bwabaire nibusheesha , Yesu yaaboneka ayemereire aha nkungu ; kwonka abatendekwa be tibaamumanya ku ari we .
43021005	Atyo ababuuza ati : Boojo ' mwe , mwine eki mwakwatsire ? bamugarukamu bati : Ngaaha .
43021006	Abagira ati : Mutambikye akatimba aha rubaju rwa buryo rw'obwato , nimwija kugira eki mwakwatsa . Batyo bakatambika , kandi ahabw'ebyenyanja kuba bingi , baremwa kukakiriza kukata omu bwato .
43021007	Omutendekwa ou Yesu yaabaire akunda , agira Petero ati : Manya ni Mukama . Simooni Petero , ku ahurira ngu ni Mukama , ayezirika omwenda , ahabw'okuba akaba ajwaire busha , atyo ayejuguta omu maizi .
43021008	Abatendekwa abandi bo baizira omu bwato , nibakurura ako katimba kaijwire ebyenyanja , ahabw'okuba bakaba batari hare n'enkungu , entambwe nka igana .
43021009	Ku baahikire bati aha nkungu , baashangaho omuriro gw'amakara gutarikirweho ebyenyanja , n'emigaati eri aho .
43021010	Yesu abagira ati : Nimureete aha byenyanja ebi mwakwatsa .
43021011	Simooni Petero yaagaruka omu bwato , yaanyurura akatimba , yaakahitsya aha nkungu kaijwire ebyenyanja bihango igana na makumi ataano na bishatu : kandi nobu byabaire biri bingi bityo , kwonka akatimba tikaracwekire .
43021012	Yesu abagira ati : Nimwije murye ekyakasheeshe . Haza tihaabaho n'omwe omu batendekwa owaayehangire kumubuuza ati : Beitu ori oha ? Bakamanyira kimwe ku ari Mukama .
43021013	Yesu atyo aija , akwata omugaati , agubaha , n'ebyenyanja atyo .
43021014	Ogwo gukaba omurundi gwa kashatu Yesu kweyoreka abatendekwa be , yaaheza kuzooka omu bafiire .
43021015	Ku baaherize kurya eky'akasheeshe , Yesu yaabuuza Simooni Petero ati : Simooni mwene Yohaana , nonkunda okukira aba ? Amugarukamu ati : Eego , Mukama wangye ; noomanya ku ndikukukunda . Yesu amugira ati : Riisa abaana b'entaama bangye .
43021016	Ayongyera amubuuza omurundi gwa kabiri ati : Simooni mwene Yohaana , nonkunda ? Onu amugarukamu ati : Eego , Mukama wangye ; noomanya ku ndikukukunda . Yesu amugira ati : Reeberera entaama zangye .
43021017	Bwanyima amubuuza omurundi gwa kashatu ati : Simooni mwene Yohaana , nonkunda ? Petero kimusaasa ahabw'okumubuuza omurundi gwa kashatu ati Nonkunda ? Amugira ati : Mukama wangye , noomanya byona ; noomanya ku ndikukukunda . Yesu amugira ati : Riisa entaama zangye .
43021018	Buzimazima ninkugambira nti : Obu waabaire ori omutsigazi , okaba oyezirika , oza ei orikwenda ; kwonka ku oriba omugurusi , oryagorora emikono , ondi akuzirikye , akutware ei otarikwenda .
43021019	Ebyo akabigamba naayoreka emifeere ei Petero arifamu kuhaisa Ruhanga ekitiinwa . Ku yaaherize kugamba ekyo , yaamugira ati : Nkuratira .
43021020	Petero ahinduka , areeba omutendekwa , ou Yesu yaabaire akunda , abakuratiire , niwe ogwo owaamwegamiire omu kifuba nibarya , akamubuuza ati : Mukama , nooha oraakureebye ?
43021021	Petero , ku amureeba , abuuza Yesu ati : Mukama wangye , mbwenu shi ogu aryaba ata ?
43021022	Yesu amugarukamu ati : Ku ndaabe niinyenda ngu agumeho okuhitsya obu ndiija , iwe ekyo noofa ki nakyo ? Ekyawe n'okunkuratira .
43021023	Bwanyima orukuru rwabuga omuri beene waabo , ku ogwo mutendekwa atarifa . Haza Yesu ataragizire ngu Yohaana tarifa , kureka ati : Ku ndaabe niinyenda ngu agumeho okuhitsya obu ndiija , iwe ekyo noofa ki nakyo ?
43021024	Ogwo mutendekwa niwe arikuhamya ebyo byona , kandi niwe yaabihandiikire ; reero nitumanya ngu ebi arikuhamya n'eby'amazima .
43021025	Hariho n'ebindi bingi ebi Yesu yaakozire ; kuri noogira ngu byona bikahandiikwa , ningira ngu ensi yoona tekubaasize kuhikwamu bitabo byona ebyakuhandiikirwe .
44001001	Iwe Teofilo , omu kitabo kyangye ekyabadize , nkahandiika byona ebi Yesu yaakozire , n'ebi yaayegyeise okwiha aha kutandika ,
44001002	okuhitsya aha izooba eri yaatwariirweho omu iguru , obwo aherize kuragiirira omuri Mutima Orikwera entumwa ze ezi yaabaire yaatooraine .
44001003	Ku yaaherize kufa , yaabeeyoreka emirundi mingi omu miringo erikuhamya ku ahuriire , kandi yaamara ebiro makumi ana naababonekyera , naabagambira eby'obukama bwa Ruhanga .
44001004	Ku yaabaire ari hamwe nabo aha byokurya , yaabeehanangiriza okutaruga muri Yerusalemu , kureka okutegyererezayo eki Ishe yaaraganiise . Yaabagira ati : Nikyo ekyo eki mwahuriire ningambaho nti :
44001005	Yohaana akabatiza n'amaizi , kwonka imwe , omu biro bitari bingi okwiha hati , muryabatizibwa na Mutima Orikwera .
44001006	Abatendekwa ku baabaire bateeraniire hamwe , baabuuza Yesu bati : Mukama waitu , obu nibwo bunaku obu oraagarurireho Isiraeli obugabe ?
44001007	Yaabagarukamu ati : Ti kyanyu kumanya obunaku , nari ebiro ebi Tata yaataisizeho obushoboorozi bwe .
44001008	Kwonka imwe , Mutima Orikwera ku aribaijaho , muryaheebwa amaani , kandi muryaba baakareebi bangye omuri Yerusalemu n'omuri Buyudaaya yoona , na Samariya n'okuhitsya ahu ensi egarukira .
44001009	Ku yaaherize kugamba ebyo , yaatwarwa ahaiguru nibamureeba , ekicu kyarugaho kyamubakingira .
44001010	Ku baabaire bakihangire eiguru amaisho naagyenda , ahonaaho haaboneka abashaija babiri bajwaire ebirikwera , beemereire haihi nabo .
44001011	Baabagira bati : Imwe Banyagalilaaya ' mwe , ekibeemereize aha nimureeba ahaiguru ni ki ? Yesu ogwo owaabaihwaho akatwarwa omu iguru , nikwo arigaruka atyo nk'oku mwamureeba naazayo .
44001012	Batyo abatendekwa baagaruka Yerusalemu , nibaruga omu rushozi orurikwetwa orw'Emioliva , oruri haihi na Yerusalemu , nk'orugyendo orwabaire rugyendwa ahari Sabato .
44001013	Ku baahikire omuri orwo rurembo , baaza omuri kaanyinaabiri ei baabaire batwiremu ; obwo bari : Petero na Yohaana , Yakobo na Andereya , Filipo na Tomasi , Baritolomaayo na Matayo , Yakobo mwene Alufaayo na Simooni enkunzi y'eihanga , na Yuda mwene Yakobo .
44001014	Abo boona bakaguma nibashaba bataireho munonga omutima kandi bakwataniise , hamwe n'abakazi bamwe na Mariya nyina wa Yesu na barumuna ba Yesu .
44001015	Omu biro ebyo Petero akeemerera ahagati ya beene waabo , abaabaire bari nka igana na makumi abiri omuri okwo kweteerana , yaabagira ati :
44001016	Beene waitu , ebyahandiikirwe bishemereire kuhikiirizibwa , ebi Mutima Orikwera yaagambiise Daudi , naaranga ebiriba ahari Yuda owaayehaireyo kwebembera abaakwatsire Yesu .
44001017	Manya Yuda akaba naabarirwa omuriitwe , kandi akwataniise naitwe omu buheereza bwaitu obu .
44001018	Nk'oku murikumanya , empiiha zi baamuguririire ahabw'ekicumuro kye , akaziguramu omusiri . Yuda ogwo akagwa bucuzi , yaabaruka , amara gaayohoka ;
44001019	kyamanywa ab'omuri Yerusalemu boona . Nikyo ogwo musiri gwayeeteirwe Akeludama omu rurimi rwabo , amakuru ngu , Omusiri gw'Eshagama .
44001020	Manya omu kitabo kya Zaaburi kihandiikirwe ngu : Eka ye ehindukye eitongo , hatarigira omuntu owaagituuramu . Kandi ngu : Omurimo gwe gutwarwe ondi .
44001021	N'ahabw'ekyo tushemereire kutoorana omuntu , owaabaire atuura naitwe obunaku bwona obu Mukama waitu Yesu yaamazire naagyenda naitwe ;
44001022	omuntu owaabaire ari hamwe naitwe , okwiha obu Yohaana yaabaire naabatiza , okuhitsya obu Yesu yaatwihwaho akatwarwa omu iguru . Omuntu nk'ogwo ashemereire kukora hamwe naitwe , ari kareebi w'okuzooka kwa Yesu .
44001023	Ku baaherize kureeta amaziina abiri g'ab'okutooranwa , Yosefu orikwetwa Barisaba , ou eiziina rye rya kabiri ryabaire riri Yusito , na Matiya ,
44001024	baashaba bati : Ai Mukama , iwe omanya emitima y'abantu boona , otworekye ahari aba bombi , ou waatoorana kutwara obuheereza obu ,
44001025	n'omwoga gw'obutumwa ogu Yuda yaatsigireho , akaza omu mwanya ogumushemeire .
44001026	Mpaho baabateerera enteenyu , yaakwata Matiya ; yaayongyerwa aha ntumwa ikumi n'emwe .
44002001	Ekiro kya Pentekooti ku kyahikire , boona baashangwa bateeraniire omu mwanya gumwe .
44002002	Ahonaaho baahurira okuhoorera nk'okw'omuyaga gw'amaani nikuruga omu iguru . Kwaijura enju yoona ei baabaire bashutamimu ,
44002003	kandi baareeba ekirikushusha endimi z'omuriro ; ezo ndimi zaayebaganisamu , zaaza ahari buri omwe omuribo .
44002004	Boona baijura Mutima Orikwera , baatandika kugamba endimi ezindi nk'oku Mutima yaabahaire kuzigamba .
44002005	Obwo omuri Yerusalemu hakaba harimu Abayudaaya abeeziriki omu diini , abaabaire barugire omu mahanga goona g'omu nsi .
44002006	Ahabw'okuhoorera okwo , boona baateeranira hamwe bashobeirwe , ahabw'okuba buri omwe omuribo akahurira abo bantu nibagamba omu rurimi rw'owaabo .
44002007	Baatangaara bagwire omu kahuriko nibagira bati : Beitu aba bantu boona abarikugamba bati ti Abagalilaaya ?
44002008	Mbwenu kyaruga hi buri omwe omuriitwe kuhurira nibagamba omu rurimi rwaitu rw'enzaarwa ?
44002009	Haza turi Abapariti , Abameedi , Abeelamu ; abatwire Mesopotamiya , Buyudaaya na Kapadokiya ; Abaponto n'Abaasiya ,
44002010	Abafurugiya n'Abapanfuliya ; Abanyamisiri n'ab'ebicweka bya Libiya ebyehinguririize Kureene ; otaireho n'abagyenyi abarugire Rooma , Abayudaaya , n'abataahiibwe omu diini y'Ekiyudaaya ,
44002011	Abakureete n'Abaharabu ; twena nitubahurira nibeegyesa omu rurimi rwaitu ebikuru ebi Ruhanga yaakozire .
44002012	Boona baatangaara bashobeirwe oku baraakishoboorore , nibabuuzana amakuru gaakyo .
44002013	Abandi baabashekyeerera , nibagira bati : Beetiihire viino y'omutahe .
44002014	Bwanyima Petero akeemerera na bari ikumi n'omwe , yaagambira ekimbuuro ky'abantu n'eiraka rihango ati : Imwe bantu ba Buyudaaya ' mwe , naimwe abatwire Yerusalemu , murekye kucuramirirwa , kureka mutegye okutu eki naaza kubagambira .
44002015	Abantu aba tibasinzire nk'oku murikuteekateeka ; bakaasinzire bata , egi eri eshaaha ya kashatu ya nyomushana ?
44002016	Manya eki nikyo kyarangirwe omurangi Yoeli , ati :
44002017	Ruhanga akagira ati : Omu biro by'aha muheru , ndyashuka Mutima wangye aha bantu boona . Batabani baanyu , na bahara baanyu baryaranga , abatsigazi baanyu baryabonekyerwa , n'abagurusi baanyu baroote ebirooto .
44002018	Kandi abahuuku bangye n'abazaana bangye omu biro ebyo nabo ndyabashukaho Mutima wangye , barangye .
44002019	Ndyayoreka eby'okutangaaza ahaiguru omu iguru n'obumanyiso ahansi omu nsi .
44002020	Eizooba riryahinduka omwirima , n'okwezi kube eshagama , ekiro kya Mukama ekikuru kandi eky'ekitiinisa kitakahikire .
44002021	Kandi obwo , weena orihoogyera eiziina rya Mukama , aryajunwa .
44002022	Bantu ba Isiraeli ' mwe , nimuhurire eki naaza kugamba : Yesu owa Nazareeti akaba ari omuntu ou Ruhanga yaabahamiize n'eby'okutangaaza n'obumanyiso , ebi yaamukoreise akiri omuriimwe , nk'oku mwena murikukimanya .
44002023	Yesu ogwo owaahairweyo ahariimwe , nk'enaama ya Ruhanga ei yaacumire oku yaabaire eri , n'oku yaakimanyire kitakabaireho , mukamukwata , mwamurekurira abantu abatategyekwa iteeka ryaitu , baamubamba . Mukamwita ,
44002024	kwonka Ruhanga yaamuzoora omu bafiire , yaamwiha omu buhuruzi bwa rufu , ahabw'okuba kikaba kitarikubaasika we kuguma omu maino gaayo .
44002025	Na Daudi nikwo yaamugambireho ati : Nyakubaho niwe mpanga amaisho obutoosha , tihariho kibaasa kuntengyeetsa yaaba anyine .
44002026	Nikyo omutima gwangye gwesingiriza , orurimi rwangye rukatyongooza , n'omubiri gwangye gukabukaara ,
44002027	ahabw'okuba toritsiga magara gangye okuzimu , nari okureka nkunzi yaawe kujunda .
44002028	Okaanyoreka omuhanda gw'amagara , oryampa okunanuka kwingi , ori hamwe naanye .
44002029	Beene waitu , tihariho orikuhakana , ngu tatenkuriitwe Daudi tarafiire , akaziikwa ; reeba , n'ekituuro kye kiri aha ahi tutwire .
44002030	Kwonka nk'oku yaabaire ari omurangi , akamanya ku Ruhanga yaamurahiriire endahiro , ngu omwe aha baijukuru aryamuhungurira , aze aha kitebe ky'obugabe .
44002031	Eki yaareebire kare ekyo , akakigambaho , nikwo kuzooka kwa Kristo . Niwe ogwo otaratsigirwe kuzimu , kandi ou omubiri gwe gutararekirwe kujunda .
44002032	Ruhanga akazoora Yesu ogwo omu bafiire , naitwe twena turi baakareebi baakyo .
44002033	N'ahabw'kyo , Yesu ku yaaherize kutunguurwa akaza aha mukono gwa buryo gwa Ruhanga , n'okuheebwa Mutima Orikwera ou Ishe yaamuraganiise , niwe yaashuka ekyo eki murikureeba n'eki murikuhurira .
44002034	Manya Daudi we takatembaga mu iguru : kwonka ebi niwe yaabigambire ati : Nyakubaho akagambira Mukama wangye , ati : Shutama aha rubaju rwangye rwa buryo ,
44002035	okuhitsya obu ndigira abazigu baawe , endibatiro y'ebigyere byawe .
44002036	N'ahabw'ekyo ab'enju ya Isiraeli boona bamanyire kimwe ku Yesu ogwo ou mwabambire , Ruhanga yaamuhindwire Mukama kandi Kristo .
44002037	Ku baahuriire ekyo , baayomeserezibwa omu mutima , baagira Petero n'entumwa ezindi bati : Beene waitu , tugire tuta ?
44002038	Petero yaabagarukamu ati : Mwegarukyemu , buri omwe omuriimwe abatizibwe omu iziina rya Yesu Kristo , mubone kusaasirwa ebibi byanyu ; kandi nimwija kuheebwa ekiconco kya Mutima Orikwera .
44002039	Ahabw'okuba okuraganisibwa okwo n'okwanyu n'abaana baanyu n'abandi boona abari hare , boona abu Mukama Ruhanga waitu aryeyetera .
44002040	Petero yaamara omwanya muraingwa naabashoboororera bingi , kandi yaabeehanangiriza ati : Mwerokore , murugye omu b'obusingye obu obuhabire .
44002041	Mpaho abaikiriize ebigambo bye baabatizibwa . Eryo izooba abantu nk'enkumi ishatu baayongyerwa aha mubaro gwabo .
44002042	Abo bakaguma nibeezirikira ebi entumwa zirikubeegyesa , nibakwatanisa nazo , nibacwamu nazo omugaati kandi nibashaba nazo .
44002043	Eby'okutangaaza n'obumanyiso bwingi ebyabaire nibikorwa entumwa , byareetera omuntu weena kutiina .
44002044	Abaikiriize abo boona bakaguma bari hamwe , nibakwatanisa omu bi batungire byona .
44002045	Bakaba batunda ebintu byabo n'ebi baine ; ebyarugamu babibagana , nibareeba aha bukyene bwa buri omwe .
44002046	Buri izooba bakaba baza kumwe omuri Nyaruju , kandi bateeranira hamwe omu maka gaabo kucwamu omugaati ; barya ebyokurya byabo bashemereirwe , baine omutima murungi ,
44002047	nibahimbisa Ruhanga kandi nibasiimwa abantu boona . Buri izooba Mukama yaaguma naabongyeraho abarikujunwa .
44003001	Eizooba rimwe Petero na Yohaana ku baabaire nibaza omuri Nyaruju ya Mukama kushaba , aha shaaha ya mwenda ya nyomushana ,
44003002	baareeba abaheekire omuntu nibamurabyaho . Ogwo muntu akaba azairwe ari ekirema , kandi buri izooba bakaba bamuta aha irembo rya Nyaruju , eririkwetwa Eirembo Erirungi , ngu abone kusheega abarikutaahamu .
44003003	Ogwo mushaija , ku yaareebire Petero na Yohaana nibaza kutaaha omuri Nyaruju , yaabashaba .
44003004	Petero na Yohaana bombi baamutsimba eriisho , baamugira bati : Tuhangye amaisho .
44003005	Ahonaaho yaabahanga amaisho aine amatsiko g'okutunga eki baraamuhe .
44003006	Kwonka Petero yaamugira ati : Nyowe tiinyine feeza nari ezaabu , kureka eki nyine nikyo ndaakuhe ; omu iziina rya Yesu Kristo owa Nazareeti , gyenda .
44003007	Petero atyo amukwata omukono gwa buryo , amwimutsya . Ahonaaho ebigyere bye n'obukongoijo bwe bihama ,
44003008	abandaituka , ayemerera , atandika kugyenda ; ataaha nabo omuri Nyaruju naagyenda , naayemurika , naahimbisa Ruhanga .
44003009	Abantu boona bamureeba naagyenda kandi naahimbisa Ruhanga .
44003010	Ku baamanyire ngu niwe mushaija ori , owaabaire ashutama naasheegyera aha Irembo Erirungi erya Nyaruju , boona baagwa omu katangaaro , batarikubaasa kushoboorora ekyamubaho .
44003011	Omushaija ogwo ku yaabaire akiramatiire ahari Petero na Yohaana omu kisasi ekirikwetwa ekya Solomooni , abantu boona baabaizira nibairuka , bari omu katangaaro kahango .
44003012	Petero ku yaabareebire , yaabagambira ati : Imwe Baisiraeli ' mwe , ahabw'enki eki nikibatangaaza ? Nari shi , nimutushamaaririra ki , okashusha oti niitwe twamugyendesa ahabw'amaani gaitu , nari ahabw'obushongore bwaitu ahari Ruhanga ?
44003013	Ruhanga wa Aburahamu , Isaaka na Yakobo , Ruhanga wa baatataitwe , niwe yaahimbisisa omuheereza we Yesu , ou mwahaireyo mukamwehakanira omu maisho ga Pilaato , owaabaire yaacwiremu kumurekura .
44003014	Niimwe mwatabaariize Orikwera kandi Ohikiriire ; hoona niimwe mwashabire omwitsi kurekurwa ,
44003015	mukaita okomookwaho amagara . Kwonka Ruhanga akamuzoora omu bafiire , kandi niitwe baakareebi baakyo .
44003016	Mwbenu eiziina rye n'okuriikiriza nibyo byagarura amaani omuri ogu mushaija , ou murikureeba ari aha , kandi ou murikumanya . Buzimazima okwikiriza Yesu nikwo kwagaruramu ogu mushaija amagara , nk'oku mwena murikureeba .
44003017	Mbwenu , beene waitu , nimmanya imwe n'abeebembezi baanyu ekyo ku mwakikoreise obushema ;
44003018	ahabw'okuba okwo nikwo Ruhanga yaahikiiriize eki yaagambiise kare abarangi boona , ngu Kristo we aryabonabonesibwa .
44003019	Mbwenu mwegarukyemu , mukubuukire Ruhanga , ebibi byanyu biihweho . Obwo nibwo Mukama araabahe obunaku bw'okuruhuukiramu ,
44003020	akabooherereza Kristo ou yaabateekateekyeire .
44003021	Niwe Yesu origuma omu iguru okuhitsya okugarurwa busya kwa byona , oku Ruhanga yaarangiise abarangi be abarikwera .
44003022	Manya Musa akagira ati : Mukama Ruhanga aryabaimukiza omurangi nkaanye , naamwiha omuri beene waanyu . Mushemereire kuhurira kyona eki arikubagambira .
44003023	Omuntu weena otarihurira murangi ogwo , aryacuubwa omu ihanga rye .
44003024	N'eky'amazima , abarangi boona abaarangire okwiha ahari Samueli n'okweyongyerayo , bakagamba aha biro ebi .
44003025	Imwe muri abaana b'abarangi , kandi abahunguzi b'endagaano ei Ruhanga yaaragaine na baatataitwe , obu yaagira Aburahamu ati : Omu ruzaaro rwawe , nimwo enganda zoona ez'omu nsi ziriheerwa omugisha .
44003026	Niimwe Ruhanga yaabandize kwimukiza omuheereza we , akamutuma kubaha emigisha , naiha buri omwe omuriimwe omu mitwarize yaanyu emibi .
44004001	Petero na Yohaana ku baabaire nibakigamba n'abantu , baayecura abahongyerezi baine omukuru w'abarinzi ba Nyaruju hamwe n'Abasadukaayo .
44004002	Abo bakagwisibwa kubi okuhurira entumwa ezo zombi nizeegyesa abantu , kandi nizibarangirira ku okuzooka kw'abafiire kubonekyeire omuri Yesu .
44004003	Batyo baabakwata , baabarindira omu kihome okuhitsya omu kasheeshe , ahabw'okuba bukaba bwabaire omwabazyo .
44004004	Kwonka baingi omu baahuriire obutumwa bwabo , bakaikiriza ; omubaro gwona ogw'abaikiriza gwayeyongyera , gwahika nk'enkumi itaano .
44004005	Aha izooba eryakuratsireho , abategyeki , abakuru b'enganda , n'abahangu b'eiteeka bakateeranira omuri Yerusalemu ,
44004006	hamwe na Anasi omuhongyerezi omukuru , Kayaafa , Yohaana , Alekisandero , na boona ab'omuryango gw'abahongyerezi abakuru .
44004007	Baayemereza ezo ntumwa omu maisho gaabo , baatandika kubabuuza bati : Imwe bashaija ' mwe , ni bushoboorozi ki obubakoreise eki , kandi mukikozire omu iziina ry'oha ?
44004008	Petero aijwire Mutima Orikwera nikwo kubagambira ati : Imwe bategyeki b'abantu n'abakuru b'enganda ' mwe ,
44004009	eri izooba ku muraabe nimutubuuza ekitukoreise eky'embabazi aha kirema n'oku kikiziibwe ,
44004010	mbwenu , imwe mwena hamwe n'abantu ba Isiraeli boona , mumanye eki : eiziina rya Yesu Kristo owa Nazareeti , ou mwabambire aha musharaba , Ruhanga akamuzoora omu bafiire , eiziina rye eryo niryo rikirize ogu muntu oyemereire omu maisho gaanyu .
44004011	Yesu ogwo niwe ibaare eri imwe abombeki mwayangire , rikahinduka obuhamizo bw'enju .
44004012	Kandi tihariho ndiijo u twakutungiramu okujunwa , ahabw'okuba omu maziina goona ageetwa abantu omu nsi , tihariho rindi iziina eri turi ab'okujunirwamu .
44004013	Ab'eishengyero ku baareebire obumanzi bwa Petero na Yohaana , haza nibabamanya ku bari abantu b'obutoosha abateegyesiibwe , baatangaara , kandi baabamanya ku baabaire batuura na Yesu .
44004014	Kwonka ku baareebire omuntu okiziibwe abeemereire aha rubaju , baaburwa eki baraabatabaarize .
44004015	Nikwo kubaragiira kwemerera aheeru y'eishengyero , bo bakaguma nibahanuura bonka na bonka ,
44004016	nibabuuzana bati : Mbwenu aba bantu tubagire tuta ? Ahabw'okuba akamanyiso akarikutangaaza kakozirwe abo bantu omu maisho g'ab'omuri Yerusalemu boona , ensi yoona neereeba , kandi titurikubaasa kukeehakana .
44004017	Kwonka ahabw'okwenda kubazibira kwongyera kubuzya ekyo kintu omu bantu , ka tubateise , barekyere aho kugambira omuntu weena omuri eryo iziina .
44004018	Batyo baabeeta , baabeehanangiriza kutagaruka kugamba bundi , nari kwegyesa omu iziina rya Yesu .
44004019	Kwonka Petero na Yohaana baabagarukamu bati : Naimwe mukireebe ku kiraabe kihikire omu maisho ga Ruhanga , okubahurira imwe okukira okuhurira Ruhanga .
44004020	Titurikubaasa kutagamba ebi twareebire n'ebi twahuriire .
44004021	Eishengyero ryagaruka ryabeehanangiriza , bwanyima ryabarekura . Manya tibarareebire buryo bw'okubahaisa ekifubiro , ahabw'okuba abantu boona bakaba nibahimbisa Ruhanga ahabw'ekibaireho .
44004022	Ahabw'okuba ogwo muntu owaakoreirweho aka kamanyiso k'okukizibwa , akaba arengize emyaka makumi ana y'obukuru .
44004023	Petero na Yohaana ku baaherize bati kurekurwa , baaza omu b'ekigombe kyabo , baabateekyerereza byona ebi abahongyerezi abakuru n'abakuru omu ihanga babagambiire .
44004024	Ku baabihuriire , boona hamwe baimukiza Ruhanga eiraka nibamushaba bati : Nyakusinga , niiwe waahangire eiguru n'ensi n'amayanja na byona ebirimu .
44004025	Niiwe waagambiire omuri Mutima Orikwera , okagambisa tataitwe Daudi omuheereza waawe , oti : Beitu n'enki ekireeteire amahanga kwimukiirira , n'abantu kuza omu naama zitaine muhoho ?
44004026	Abagabe b'ensi nibatenga orugamba , n'abategyeki nibacuma enaama y'okurwanisa Nyakubaho n'omusiigwa we .
44004027	N'ekya buzima , omuri oru rurembo Herode na Pontio Pilaato bakakwatanisa n'Abanyamahanga n'abantu ba Isiraeli , kurwanisa omuheereza waawe Ohikiriire Yesu ou waasiigire ,
44004028	obwo nibahikiiriza eki waamaririire ira omu maani gaawe n'omu bwengye bwawe ngu kibeho .
44004029	Mbwenu Mukama , reeba okukangisa kwabo , ohwere abaheereza baawe , bagambe ekigambo kyawe n'obumanzi bwingi .
44004030	Gorora omukono gwawe okize , kandi oikirize obumanyiso n'eby'okutangaaza bikorwe omu iziina ry'omuheereza waawe Ohikiriire Yesu .
44004031	Ku baaherize kushaba , omwanya ogu baabaire bateeraniiremu gwatengyeeta ; boona baijura Mutima Orikwera , baatandika kugamba ekigambo kya Ruhanga n'obumanzi .
44004032	Ekigombe kyona eky'abaikiriza kikaguma kikwataniise n'omutima gumwe . Tihariho owaabaire agira obunyakantu aha bi atungire , ahabw'okuba byona ebi baabaire batungire bikaba biri ebyabo boona hamwe .
44004033	Entumwa zaagumizamu n'amaani maingi nizigamba eby'okuzooka omu bafiire kwa Mukama Yesu , kandi zoona zaaguma nizisiimwa munonga .
44004034	Tihariho n'omwe omuribo owaabaire agira eki akyenire . Manya abaabaire baine ebibanja nari amaju , bakaba babitunda , batwara empiiha ezaabirugamu ,
44004035	bazimurikira entumwa ; reero zibaganisibwa , ziheebwa buri omwe nk'okwetenga kwe oku kwabaire kuri .
44004036	Hakaba hariho Omuleevi , enzaarwa ya Kupuro orikwetwa Yosefu , ou entumwa zaakubize Barinaba ( amakuru gaaryo ngu Kiteeramuhimbo ) .
44004037	Akaba aine ekibanja , yaakitunda , yaareeta empiiha zaakyo yaazimurikira entumwa .
44005001	Mbwenu hakaba hariho omushaija orikwetwa Ananiya . We n'omukazi we Safiira baikirizana kutunda aha bintu byabo .
44005002	Kwonka Ananiya ogwo yaatsigaza ekicweka ky'empiiha ezaarugiremu , omukazi we naakimanya ; yaareeta ezaatsigaireho , yaazimurikira entumwa .
44005003	Petero nikwo kumugira ati : Ananiya , Sitaane akwitsire ata omutima kubeiha Mutima Orikwera , okatsigaza ekicweka ky'empiiha z'ekibanja ?
44005004	Obu obaire okikiine , kibaire kitari ekyawe ? Kandi ku oherize kukitunda , empiiha zibaire zitari ezaawe kuzikoresa eki orikwenda ? Ekiteekateeko eki kikurugiire hi ? Tiwaabeiha bantu , kureka waabeiha Ruhanga .
44005005	Ananiya ku yaahuriire ebigambo ebyo , yaayetuura ahansi , yaakinuka . Ekyo kyatiinisa munonga boona abaakihuriire .
44005006	Abatsigazi baimuka , bazinga omutumbi gwe omu mwenda , baagushohoza , baaguziika .
44005007	Ku haahingwireho eshaaha nka ishatu , omukazi we yaija atarikumanya kyabaho .
44005008	Petero amwomesereza , naamugira ati : Ngambira , ogu nigwo mubaro gw'empiiha zi mwaiha omu kibanja ? Onu amugarukamu ati : Eego , nigwo ogwo .
44005009	Petero nikwo kumugira ati : Ahabw'enki iwe na baro mwikirizaine kugyeza Mutima wa Mukama ? Ekibakoreise ekyo ni ki ? Ohuriire egyo mitsindo ? Abo n'abaaruga kuziika baro ; mbwenu naiwe baaza kukushohoza .
44005010	Ahonaaho ogwo mukazi yaayetuura aha bigyere bya Petero , yaakinuka . Abatsigazi abo ku baataahiremu , baashanga yaafiire ; baamushohoza aheeru , nawe baamuziika aha rubaju rwa iba .
44005011	Ekyo kyatiinisa munonga ekigombe ky'abaikiriza n'abandi boona abaakihuriire .
44005012	Obumanyiso n'eby'okutangaaza bingi bikaba bikorwa entumwa omu bantu . Abaikiriza boona bakaba bateeranira omu kisasi kya Solomooni n'omutima gumwe .
44005013	Hakaba hatabaho n'omwe otari w'abaabo owaabaire ayehanga kuteerana nabo , nobu abantu baabaire babasiima munonga .
44005014	Kandi omubaro gw'abashaija n'abakazi abaikiriize Mukama gukaguma nigukanya ;
44005015	n'okutwara baatwara abarwaire baabo , baabarambika omu nguuto aha bitanda n'omu butanda , ngu abamwe aharibo bakaahikwaho ekinyimanyimi kya Petero , yaaba naahingura .
44005016	Kandi abantu bakaba bahimintika , nibaruga omu birorero ebihereereire Yerusalemu , bareetsire abarwaire baabo n'abarikwitwa kubi ebyago , haza boona bakira .
44005017	Bwanyima omuhongyerezi omukuru hamwe n'ab'omu kigombe ky'Abasadukaayo abu yaabaire aine , baimuka ahabw'eihari ,
44005018	baakwata entumwa , baazita omu kihome ekya boona .
44005019	Kwonka nyekiro maraika wa Nyakubaho yaigura enyigi z'ekyo kihome ; kandi ku yaabaire naabashohoza , yaabagira ati :
44005020	Mugyende , mwemerere omuri Nyaruju , mugambire abantu ebigambo byona eby'amagara masya .
44005021	Batyo baakora nk'oku baagambiirwe , baaza omuri Nyaruju nibwaba , baatandika kwegyesa . Omuhongyerezi omukuru ku yaizire , we n'abarikumukwatsa baayeta eishengyero erikuru ryona erya Isiraeli ; baatuma aha barinzi b'ekihome kubareetera ezo ntumwa .
44005022	Kwonka abakungu abaatumirwe ku baahikire omu kihome , baashanga batarimu , batyo baagarukayo , baabiteekyerereza abaabatumire bati :
44005023	Twashanga ekihome kikingiire kimwe , n'abarinzi bari aha miryango ; kwonka ku twakomoorora orwigi , twashanga hatarimu muntu n'omwe .
44005024	Omukuru w'abarinzi ba Nyaruju hamwe n'abahongyerezi abakuru ku baahuriire egyo nkuru , baatangaara batarikumanya oku abo bantu baabaire n'ekiraarugyemu .
44005025	Bwanyima haija omuntu , yaabareetera amakuru , naagira ati : Abashaija bu mutaire omu kihome , obwa hati beemereire omuri Nyaruju nibeegyesa abantu .
44005026	Ogwo mukuru w'abarinzi ba Nyaruju nikwo kugyenda n'abashaija be akareeta ezo ntumwa . Kwonka baatiina kubakwatisa amaani , ngu abantu batakaabateera amabaare .
44005027	Ku baabareetsire omu maisho g'eishengyero , omuhongyerezi omukuru yaababuuza ,
44005028	ati : Titurabeehanangiriize kutashubira kwegyesa omu iziina ry'ogwo muntu ? Mbwenu eki , mukozire ki ? Yerusalemu mugibugize enyegyesa yaanyu kandi nimureebeka mumaririire kuba niitwe mwataho orubanja rw'okufa kw'ori muntu .
44005029	Petero n'ezindi ntumwa nabo baamugarukamu bati : Manya itwe tushemereire kworobera Ruhanga okukira okworobera abantu .
44005030	Ruhanga wa baatatenkuriitwe niwe yaazoire Yesu ogwo , ou mwaitsire mumuhanikire aha muti .
44005031	Mbwenu Ruhanga akamutunguura , yaamuta aha rubaju rwe rwa buryo kuba Omwebembezi kandi Omujuni , ngu abone kuhaisa Abaisiraeli okweteisa n'okusaasirwa ebibi .
44005032	Itwe turi baakareebi b'ebyo byona hamwe na Mutima Orikwera ou Ruhanga yaahaire abarikumworobera .
44005033	Ku baahuriire ebyo , ekiniga kyabacwa amaraka , baayenda kubaita .
44005034	Kwonka omwe aha b'eishengyero , Omufarisaayo orikwetwa Gamalieli , omwegyesa w'eiteeka kandi orikusiimwa abantu boona , akeemerera , yaashaba ku baba bashohoize abo bashaija aheeru .
44005035	Bwanyima yaagambira ab'eishengyero ati : Imwe bashaija ba Isiraeli ' mwe , mwerinde oku muraatwaze aba bantu .
44005036	Omu biro byahingwire , hakaba hariho Teuda owaabaire mubi rurangaanwa , akeehindura mukuru , abantu nka magana ana baamukuratira . Kwonka ku yaitsirwe , abaabaire nibamukuratira baataataana , ebyabo byagarukira aho .
44005037	Kandi hoona , omu biro by'orubaro , hakaba hariho Yuda Omunyagalilaaya , owaayetungiire abantu baingi b'okumukwatsa . Kwonka nawe akaitwa , abakuratsi be boona baataataana .
44005038	Mbwenu obwengye bu ndikubaha , n'okubareka bakagyenda . Enaama yaabo egi n'omurimo gwabo ku biraabe birugire omu bantu , nibiija kuhwaho byonka .
44005039	Kwonka ku biraabe birugire ahari Ruhanga , timurikwija kubaasa kubizibira , kureka nimwija kweshanga nimurwanisa Ruhanga .
44005040	Obwengye bu yaabahaire baabusiima , baagaruka baayeta ezo ntumwa , baaragiira kubaasha , baabeehanangiriza kutagarukira kugamba omu iziina rya Yesu , bwanyima baabarekura .
44005041	Batyo baaruga omu maisho g'eishengyero , nibeesiima ahabw'okuhiirwa bakahemurwa nibaturwa eryo iziina .
44005042	Baaguma nibeegyesa kandi nibarangirira buri izooba omuri Nyaruju n'omu maju g'abantu eby'Amakuru Marungi ga Yesu Kristo .
44006001	Omu bunaku obwo , omubaro gw'abaikiriza ku gwagyenzire nigukanya , Abayudaaya abarikugamba Oruguriiki baayetomboitera Abayudaaya abrikugamba Oruheburaayo omu by'okugabura okwa buri izooba , ahabw'okuba abafaakazi baabo bakaba batarikwetwaho .
44006002	N'ahabw'ekyo eikumi na babiri baayeta abaikiriza boona kuteerana , baabagambira bati : Tikihikire itwe okureka kurangirira ekigambo kya Ruhanga , tukahugira aha kugabura ebyokurya .
44006003	Mbwenu , imwe beene waitu , mwetooranemu abantu mushanju abarikusiimwa , abaijwire Mutima n'obwengye , tubakwatse omurimo ogu .
44006004	Reero itwe nitwija kwemarira aha kushaba n'okwegyesa ekigambo kya Ruhanga .
44006005	Abaateeraine boona baasiima ekyo kigambo , baatoorana Sitefano , omuntu oine okwikiriza kwingi kandi oijwire Mutima Orikwera , na Filipo , Porookoro , Nikanoori , Timooni , Parimena , na Nikola owa Antiokiya , owaahindukire akataaha omu diini y'Ekiyudaaya .
44006006	Baabareeta omu maisho g'entumwa , zaabashabira , zaabataho engaro .
44006007	Ekigambo kya Ruhanga kyayeyongyera kubuga ; omubaro gw'abaikiriza gwakanya munonga omuri Yerusalemu , n'abahongyerezi baingi munonga baikiriza kukuratira enyikiriza egyo .
44006008	Sitefano , ou Ruhanga yaahaire emigisha mingi n'amaani , akatandika kukora eby'okutangaaza n'obumanyiso bikuru omu bantu .
44006009	Reero abantu baija baahakanisa Sitefano ogwo ; abamwe nibaruga omu iteeraniro eririkwetwa ery'Abaarekwirwe n'ab'ery'Abakureene n'ab'ery'Abaalekisanderiya n'abandi abaarugire Kilikiya na Asiya .
44006010	Kwonka tibarabaasize kumusinga , ahabw'okuba akaba aine obwengye kandi na Mutima amuhaire eby'okugamba .
44006011	Batyo baaguriirira ab'okumubeiherera bati : Tukahurira naagamba eby'okurogota ahari Musa n'ahari Ruhanga .
44006012	Ku baaherize kuteerana abantu hamwe n'abakuru omu ihanga n'abahangu b'eiteeka , baamugwaho kigurukano , baamukwata , baamutwara omu maisho g'eishengyero .
44006013	Okwo niyo baareeteire baamushinja b'ebishuba , abaagizire bati : Ogu mushaija tayosha kugamba kubi aha mwanya ogurikwera n'aha iteeka ryaitu .
44006014	Tukamuhurira naagira ngu Yesu owa Nazareeti naija kucwekyereza omwanya ogu , n'okuhindura emigyenzo ei Musa yaatutsigiire .
44006015	Boona ab'omu ishengyero baahanga Sitefano amaisho , kandi ahamaisho ge haashusha nk'ahamaisho ga maraika .
44007001	Omuhongyerezi omukuru akabuuza Sitefano ati : N'eky'amazima , nikwo kiri ?
44007002	Onu yaagarukamu ati : Beene waitu na baataata , nimuhurire ! Ruhanga ow'ekitiinwa akabonekyera tataitwe Aburahamu , akiri Mesopotamiya , atakatwire Harani ,
44007003	yaamugira ati : Ruga omu nsi yaanyu , n'omu b'oruganda rwanyu , oze mu nsi ei ndikworeka .
44007004	Atyo yaaruga Kalidaaya , yaatuura Harani . Bwanyima ishe ku yaafiire , Ruhanga yaamwihayo , yaamureeta omu nsi egi ei mutwiremu obwa hati .
44007005	Ruhanga taramuhaire nangwa n'ah'okuta ekigyere omuri egi nsi , ahu arikweta ahakwe ahabwe ; kwonka akamuraganisa kugimuha , na bwanyima ebe ey'abaijukuru , nobu araabe yaabaire ari encwekye .
44007006	Ebigambo ebi Ruhanga yaamugambiire naagamba nawe , nibigira ngu , abaijukuru baryazaahibwa omu rindi ihanga , ei baribeera abahuuku , bakamarayo emyaka magana ana nibahatwa .
44007007	Kandi ati : Kwonka eihanga eiribahindura abahuuku ndyaricwera orubanja , bwanyima barugyeyo , bandamize omu mwanya ogu .
44007008	Atyo Ruhanga yaakora na Aburahamu endagaano eyaahamiibwe omugyezo gw'okusharwa . Omutabani Isaaka ku yaazairwe , Aburahamu yaamushara aha kiro kya munaana . Isaaka nawe nikwo yaashazire Yakobo , na Yakobo akashara atyo baatataitwe ikumi na babiri .
44007009	Baatataitwe abo bakagirira Yosefu eihari , baamuguza abaamutwaire Misiri kuba omuhuuku . Kwonka Ruhanga yaaguma nawe ,
44007010	yaamurabya omu busaasi bwe bwona , yaamuha obwengye obwamureeteire kushongoka ahari Faraaho omugabe wa Misiri . Faraaho akahindura Yosefu ogwo omutegyeki mukuru wa Misiri , yaamuha n'okureeberera ekikaari kye kyona .
44007011	Bwanyima enjara ekateera Misiri yoona na Kanaani , yaazireetera omugango mwingi ; baatataitwe baabura ekyokurya .
44007012	Yakobo , ku yaahuriire ngu Misiri hariyo engano z'okushaka , yaayoherezayo baatataitwe omurundi gw'okubanza .
44007013	Bwanyima aha murundi gwa kabiri , Yosefu yaayetondera bakuru be , kandi obuzaare bwe bwamanywa Faraaho .
44007014	Mpaho Yosefu nikwo kutuma kureeta Yakobo ishe n'ab'oruganda rwe boona , abantu makumi mushanju na bataano ;
44007015	atyo Yakobo yaashuuma Misiri . We na baatataitwe ku baaherize kugwayo ,
44007016	emitumbi yaabo yaatwarwa Shekemu , yaaziikwa omu kituuro eki Aburahamu yaabaire aguzire ahari batabani ba Hamori omuri Shekemu .
44007017	Obu obunaku bw'okuhikiiriza eki Ruhanga yaabaire araganiise Aburahamu bwabaire buri haihi kuhika , eihanga ryaitu rikaba ryakanyire munonga omuri Misiri ,
44007018	okuhitsya obu omugabe musya , owaabaire atarikumanya Yosefu , yaagiire aha ngoma omuri Misiri .
44007019	Akeehindukiriza ab'eihanga ryaitu , akaita kubi baatataitwe , naabagyemesereza kunaga abeereere baabo , ngu batakaagumaho .
44007020	Obwo nibwo Musa yaazaarwa , ari omwana murungi orikusiimwa Ruhanga . Akamara ameezi ashatu naarererwa omwa ishe ;
44007021	kandi ku baaherize kumunaga , muhara wa Faraaho yaamutwara , yaamworora nk'omwana we .
44007022	Musa yaayegyesibwa atyo eby'obwengye bw'Abanyamisiri byona , yaaba omushaija w'amaani omu bi arikugamba n'omu bi arikukora .
44007023	Musa ku yaahikize emyaka makumi ana y'obukuru , yaagira ekiteekateeko ky'okuza kureeba abantu b'eihanga rye Abaisiraeli .
44007024	Ku yaareebire omwe omuribo naatwazibwa kubi , yaamurwanaho , yaamuhoorera , yaita Omunyamisiri .
44007025	Akateekateeka ngu beene ishe nibaija kumanya ku niwe Ruhanga atumire kubaiha omu buhuuku , kwonka bo tibaakimanya .
44007026	Eizooba eryakuratsireho , ku yaashangire bamwe omuribo nibarwana , yaateeraho kubagarukanisa , yaabagira ati : Bagyenzi bangye , ka muri eishe-emwe , ahabw'enki nimushaagizana ?
44007027	Kwonka omushaija owaabaire naashaagiza mugyenzi we , yaamwesha naagira ati : N'oha owaakutaireho kuba omutegyeki kandi omuramuzi waitu ?
44007028	Nooyenda kuunyita nk'oku oitsire Omunyamisiri nyomwabazyo ?
44007029	Musa ku yaakihuriire , yaahunga , yaaza kutuura omu nsi ya Midiyani , ei yaazaariire abatabani babiri .
44007030	Ku haahingwireho emyaka makumi ana , maraika yaabonekyera Musa omu ndimi z'omuriro , ogwabaire nigwakira omu rushaka omu ihamba , haihi n'Orushozi Sinai .
44007031	Musa ku akireeba , kimutangaaza . Ku airira haihi kukyetegyereza , ahurira eiraka rya Nyakubaho nirimugira riti :
44007032	Niinye Ruhanga wa baashwenkuru , Ruhanga wa Aburahamu na Isaaka na Yakobo . Musa atetema , atiina kureebayo obundi .
44007033	Nyakubaho amugira ati : Juura enkaito zaawe , ahabw'okuba omwanya ogu oyemereiremu n'ogurikwera .
44007034	Buzimazima ndeebire oku abantu bangye barikwitwa kubi omuri Misiri , mpuriire entsinda yaabo ; hati naija kubaiha omu buhuuku . Mbwenu ija , nkutume Misiri .
44007035	Musa ori , ou baayangire obu baagira bati : N'oha owaakutaireho kuba omutegyeki kandi omuramuzi waitu , mbwenu niwe Ruhanga yaatuma kuba omwebembezi kandi omucunguzi , naahwerwa maraika owaamubonekyeire omu rushaka .
44007036	Niwe Musa owaaherize kukora eby'okutangaaza n'obumanyiso omuri Misiri , akabaihayo naabarabya omu Nyanja Erikutukura n'omu ihamba , okumara emyaka makumi ana .
44007037	Kandi Musa ogwo niwe yaagambiire Abaisiraeli ati : Ruhanga aryabaimukiza omurangi nkaanye , arugye omuri beene waanyu .
44007038	Niwe ogwo owaabaire aine Abaisiraeli obu baateranira omu ihamba , hamwe na maraika owaamugambiriire aha Rushozi Sinai , kandi akagamba na baatataitwe . Niwe ogwo owaakwatsiibwe ebigambo by'amagara kubituha .
44007039	Ogwo niwe baatataitwe baayangire kworobera , bakamwesha ; omu mitima yaabo bakagaruka Misiri ,
44007040	nibagira Arooni bati : Tukorere baaruhanga , batwebembere , ahabw'okuba titurikumanya oku Musa , owaatwihire omuri Misiri , abaire .
44007041	Batyo baaheesha ekimasha , baahongyera ekyo kishushani ebitambo , bashemerererwa ekyo kintu ki baayekoreire .
44007042	Ruhanga nikwo kubatsigaho , akabareka , bakaramya amahe g'eby'omu iguru , nk'oku ebyahandiikirwe omu kitabo ky'abarangi birikugira ngu : Imwe b'enju ya Isiraeli ' mwe , nimugira ngu omu ihamba eri mwamaziremu emyaka makumi ana , niinye mwahongyeire ebihongwa , mukantambira n'ebitambo ?
44007043	Ngaaha , manya ebi mwaheekire aha mabega , n'eihema rya Moleki hamwe n'enyonyoozi y'emandwa Refani , ebyo bishushani ebi mwakozire kuramya . N'ahabw'ekyo ndyabazaasya , mbahinguze Babulooni .
44007044	Baatataitwe obu baabaire bakiri omu ihamba , bakaba baine Eihema ry'Obutaaho bwa Ruhanga eryabaire rikozirwe nk'oku Ruhanga yaaragiire Musa , naamugambira kurikora naareebera aha rugyero oru yaamworekire .
44007045	Eryo ihema baatataitwe bakaguma nibaritsigirana , okuhitsya obu Yoshua yaarihikize omu nsi ei twakubwire , tuginyagire amahanga agu Ruhanga yaabingiremu nitukihikamu . Ryaguma omwo okuhitsya omu busingye bwa Daudi ,
44007046	owaashongokire ahari Ruhanga , akamushaba kumwikiriza kumwombekyera Nyaruju ya Ruhanga wa Yakobo ;
44007047	Solomooni nobu araabe niwe yaayombekire egyo nju .
44007048	Kwonka Rukiraboona we tatuura mu nju eyombekirwe emikono y'abantu , nk'oku Mukama yaagambiire omu murangi ati :
44007049	Eiguru n'ekitebe kyangye ky'obugabe , n'ensi n'endibatiro yangye . Mbwenu ni nju ki ei mwakuunyombekyera ? Ni mwanya ki ogu mwakumbonereza kuhuumuriramu ?
44007050	Ebyo byona tiinye naabikozire n'omukono gwangye ?
44007051	Imwe ntahurira ' mwe , ab'emitima egangaire n'amatu gaigaire nk'ag'Abanyamahanga , obutoosha mwangira Mutima Orikwera nka baatataitwe oku baabaire bagira .
44007052	Harabaireho omurangi n'omwe ou baatataitwe batarahiiganiise ? Omu biro byahingwire bakaita entumwa za Ruhanga ezaarangire eby'okwija kw'Orikwera we Ohikiriire , ou imwe mwareebize mukaita ,
44007053	imwe , abaahairwe eiteeka murireeteirwe baamaraika , haza mukanga kuryorobera .
44007054	Ab'eishengyero ku baahuriire ebyo , ekiniga kyabacwa amaraka , baanenera Sitefano amaino .
44007055	Na Sitefano ogwo aijwire Mutima Orikwera yaaranzya omu iguru , yaareeba Ruhanga ow'ekitiinwa , na Yesu amwemereire aha rubaju rwa buryo .
44007056	Yaagira ati : Nindeeba eiguru rishuuruukire , n'Omwana w'omuntu ayemereire aha rubaju rwa Ruhanga orwa buryo .
44007057	Boona ku baahuriire ekyo , baayogoorekana , baayekwata aha matu , baamweshukaho ,
44007058	baamushohoza aheeru y'orurembo , baamuteera amabaare . Baamushinja be baanaga emyenda yaabo aha bigyere by'omutsigazi orikwetwa Saulo .
44007059	Ku baabaire nibateera Sitefano amabaare , yaahooga ati : Ai Mukama Yesu , yakiira amagara gangye .
44007060	Atyo yaatsimba amaju , yaagamba n'eiraka rihango ati : Ai Mukama , otabatura ekibi eki . Ku yaaherize kugamba ekyo , yaakaba . Na Saulo yaasiima okwitwa kwe .
44008001	Eryo izooba ab'ekigombe ky'abaikiriza ab'omuri Yerusalemu baatandika kuhiiganisibwa munonga . Boona , okwihaho entumwa , baataataanira omu byanga bya Buyudaaya na Samariya .
44008002	Kwonka abantu abarikutiina Ruhanga baaziika Sitefano ogwo , baamucurira munonga .
44008003	Saulo nawe yaakora kyona eki arikubaasa kuhwerekyereza abaikiriza , yaataaha omuri buri nju , yaakwata abashaija n'abakazi , yaaboohereza omu kihome .
44008004	Abo baikiriza abaataataine bakagyendagyenda nibabuzya Amakuru Marungi .
44008005	Omwe omuribo ni Filipo , owaagiire omu kirorero ky'omuri Samariya , akabagambira ebya Kristo .
44008006	Ekimbuuro ky'abantu , ku baahuriire ebi Filipo arikugamba , baareeba n'obumanyiso obu arikukora , baikiriza n'omutima gumwe ebi arikwegyesa .
44008007	Kandi baingi abaabaire batembirwe ebyago byabarugaho nibyamuza , na baingi abaabaire bazingazingirwe n'abarema baakizibwa .
44008008	Haabaho okushemererwa kwingi omuri ekyo kirorero .
44008009	Kwonka omuri ekyo kirorero hakaba harimu omushaija orikwetwa Simooni , owaabaire naakora emigyereko , naatangaaza Abanyasamariya . Akaba naayeyeta omuntu mukuru ,
44008010	kandi boona okuruga aha muto okuhika aha mukuru baamwemamu , nibagira bati : Ogu niwe maani ga Ruhanga agarikwetwa Rugambwa .
44008011	Ekyo bakakikora ahabw'okuba akaba amazire nabo omwanya muraingwa naabakorera egyo migyereko .
44008012	Kwonka ku baikiriize Amakuru Marungi , agu Filipo yaabagambiire aha by'obukama bwa Ruhanga n'aha by'eiziina rya Yesu Kristo , abashaija n'abakazi baabatizibwa .
44008013	Simooni nawe yaikiriza . Ku yaaherize kubatizibwa , yaaguma na Filipo naareeba obumanyiso n'eby'okutangaaza ebikuru ebi Filipo yaabaire naakora , kandi nibimutangaaza .
44008014	Omuri Yerusalemu entumwa ku zaahuriire ngu ab'omu Samariya baikiriize ekigambo kya Ruhanga , zaabatumaho Petero na Yohaana .
44008015	Nabo ku baahikireyo , baashabira Abanyasamariya kuheebwa Mutima Orikwera ,
44008016	ahabw'okuba hakaba hatariho n'omwe omuribo ou yaabaire yaizireho , kureka bakaba babatiziibwe , omu iziina rya Mukama Yesu kwonka .
44008017	Batyo Petero na Yohaana baabataho engaro , baaheebwa Mutima Orikwera .
44008018	Simooni ku yaareebire baaheebwa Mutima ahabw'entumwa kubataho engaro , yaaha Petero na Yohaana empiiha ,
44008019	naagira ati : Naanye mumpe obushoboorozi nk'obwo , weena ou ndaateho engaro aheebwe Mutima Orikwera .
44008020	Petero yaamugarukamu ati : Haza ogira ngu ekiconco kya Ruhanga nikigurwa empiiha ? Kakyengyere n'ezo mpiiha zaawe !
44008021	Ekyo tokiinemu mugabo kandi tori w'okukibagana , ahabw'okuba omutima gwawe tiguri gye omu maisho ga Ruhanga .
44008022	Yeteise ekyo kibi kyawe , oshabe Mukama akusaasire ahabw'okuteekateeka otyo .
44008023	Manya nindeeba ku oitsirwe eihari , kandi ku obohirwe enjegyere z'ekibi .
44008024	Simooni nikwo kubagarukamu ati : Naimwe munshabire ahari Mukama , ebyo ebi mwagamba hatagira ekyambaho .
44008025	Ku baaherize kugamba ekigambo kya Ruhanga n'okukihamya , baagaruka Yerusalemu nibarangirira ab'omu byaro bya Samariya Amakuru Marungi .
44008026	Maraika wa Nyakubaho yaagambira Filipo ati : Imuka , oze ogw'obukiizi-bwa-buryo , otoore omuhanda gw'eihamba , ogurikuruga Yerusalemu nigurunduka Gaaza .
44008027	Atyo yaimuka yaagyenda . Mbwenu hakaba hariho Omunyaetiopiya omushaahu , owaabaire agiire Yerusalemu kuramya , ari omutegyeki omu kikaari kya Kandaake , Omugabekazi wa Etiopiya , kandi ari omubiiki we omukuru .
44008028	Obwo akaba ari omu rugyendo rwe naagaruka owaabo . Ku yaabaire ashutami omu kigaari kye , yaashoma ekitabo kya Isaaya omurangi ,
44008029	Mutima yaagambira Filipo ati : Irooko ohikye ekigaari kiriya .
44008030	Filipo ku yaakihikire , yaamuhurira naashoma ekitabo kya Isaaya omurangi ; yaamubuuza ati : Beitu ebi orikushoma noobyetegyereza ?
44008031	Onu yaamugarukamu ati : Nimbaasa nta kubyetegyereza , ntaine orikubinshoboororera ? Atyo ayeta Filipo kuza omu kigaari , ashutama nawe .
44008032	Mbwenu ekicweka ky'omu Byahandiikirwe eki yaabaire naashoma , kikaba nikigira kiti : Akaba nk'entaama erikutwarwa omu ibaagiro ; yaaba nk'akataama akatateeza kari omu maisho g'orikukashara ebyoya . Nawe nikwo ataraashamize kanwa ke .
44008033	Akabundikwa , yaabura ow'okumurwanaho . N'oha orishoboorora ab'oruzaaro rwe , amagara ge omu nsi ku garaabe gaacwirweho !
44008034	Omushaahu nikwo kuhindukira Filipo akamugira ati : Ngambira , omurangi naayegambaho , nari naagamba aha ndiijo muntu ?
44008035	Filipo yaatandikira aha kicweka ekyo eky'omu Byahandiikirwe , okuhitsya obu yaamushoboororeire eby'Amakuru Marungi ga Yesu .
44008036	Ku baagumiizemu , baarugaho baahika aha maizi . Ogwo mushaahu yaagira ati : Amaizi ka gari aha , ekirikunzibira kubatizibwa ni ki ?
44008037	[ Ndi Filipo , ati : Ku oraabe noikiriza n'omutima gwawe gwona nikibaasika . Agarukamu ati : Niinyikiriza ku Yesu ari Omwana wa Ruhanga . ]
44008038	Atyo aragiira ab'ekigaari kwemerera . Bwanyima Filipo n'omushaahu baragara omu maizi , Filipo amubatiza .
44008039	Ku baagatuuhuukiremu , Filipo yaatwarwa Mutima wa Mukama ; omushaija ogwo omushaahu tiyaamucwa ryera bundi ; yaagumizamu omuhanda ashemereirwe munonga .
44008040	Filipo ku yaagiire kugira ati , yaayeshanga yaahikire Azooto ; yaagumizamu orugyendo rwe naarangirira abantu Amakuru Marungi omuri buri kirorero , yaarugaho yaahika Kaisaariya .
44009001	Omu biro ebyo Saulo akaba naahayira abatendekwa ba Mukama kubaita . Yaaza ow'omuhongyerezi omukuru ,
44009002	yaamushaba amabaruha g'okutwarira ab'omu mateeraniro g'omuri Damasiko , ngu gamuhe obushoboorozi bw'okukwata n'okutwara Yerusalemu abarikukuratira Omuhanda gwa Mukama boona , yaaba bashaija nari abakazi , abu araashangyeyo .
44009003	Ku yaabaire naaza Damasiko , ari haihi kuhika omuri ekyo kirorero , ahonaaho haija ekimurinkano , ekirikuruga omu iguru , kyamwehinguririza .
44009004	Yaagwa ahansi , yaahurira eiraka eririkugira riti : Saulo , Saulo , nompiiganisiza ki ?
44009005	Nawe yaabuuza ati : Niiwe oha , Mukama wangye ? Eiraka ryamugarukamu riti : Niinye Yesu ou orikuhiiganisa .
44009006	Mbwenu imuka , oze omu kirorero , niyo oraagambirirwe eki oraakore .
44009007	Abashaija abaabaire nibagyenda nawe baayemerera babuzirwe eky'okugamba , ahabw'okuba bakahurira eiraka , kwonka tibaareeba muntu n'omwe .
44009008	Saulo yaimuka ahansi , haza ku yaabuurwire amaisho , tiyaahweza n'akakye ; abantu nikwo kumukwatira ekihimbo , bakamutwara Damasiko .
44009009	Akamara ebiro bishatu atarikuhweza , kandi atarikurya nobu kwakuba okunywa .
44009010	Mbwenu hakaba hariho omutendekwa orikwetwa Ananiya , owaabaire atwire Damasiko . Omutendekwa ogwo akabonekyerwa , yaahurira Mukama naamweta ati : Ananiya . Onu ati : Ndi aha , Mukama wangye .
44009011	Mukama yaamugira ati : Imuka , oze mu muhanda ogurikwetwa Ogugororokire , obuurize omu b'oruganda rwa Yuda , omuntu orikwetwa Saulo , orugire Taruso . Omuri aga magingo naashaba ,
44009012	kandi yaabonekyeirwe ku omuntu orikwetwa Ananiya arikwija kutaahamu , akamutaho engaro kumuhumuura .
44009013	Ananiya amugarukamu ati : Mukama wangye , abantu baingi ka bangambiire eby'ogwo mushaija , n'oku abaire naakora kubi munonga abarikwera baawe omuri Yerusalemu .
44009014	Na mbwenu aizire aha aine obushoboorozi obu ahairwe abahongyerezi abakuru , kuboha omuntu weena orikuhoogyera eiziina ryawe .
44009015	Mukama yaamugarukamu ati : Nobu kiraabe kiri kityo , hoona ozeyo , ahabw'okuba omushaija ogwo niwe nyetooraniire ahabwa eiziina ryangye omu Banyamahanga , omu bagabe baabo n'omu bantu ba Isiraeli .
44009016	Manya niinyija kumworeka oku ari ow'okubonabona ahabwangye .
44009017	Mpaho Ananiya atyo agyenda , ataaha omu nju , ata engaro ahari Saulo , naagira ati : Munyaruganda Saulo , naatumwa Mukama Yesu okureebekyeire noija kunu , ngu ohumuukye , oijure Mutima Orikwera .
44009018	Ahonaaho Saulo oshusha oti akabubi kaamukokooka aha maisho , mpaho ahumuuka , aimuka , abatizibwa .
44009019	Ku aheza kurya , agarukwamu amaani . Saulo ku yaamazire ebiro bikye n'abatendekwa omuri Damasiko ,
44009020	yaatandika kwegyesa omu mateeraniro , ku Yesu ari Omwana wa Ruhanga .
44009021	Boona abaamuhuriire baatangaara nibagira bati : Beitu ogu t'omushaija obaire naahiiganisiza omuri Yerusalemu abarikuhoogyera eryo iziina ? Kandi ekimureetsire , t'okubakwata akabatwarira abahongyerezi abakuru bakomirwe ?
44009022	Saulo akongyera kutunga amaani , yaaremeseza kimwe Abayudaaya aba Damasiko , naahamya ku Yesu ari Kristo .
44009023	Ku haahingwireho ebiro bingi , Abayudaaya baacuma enaama y'okumwita ;
44009024	haza egyo naama yaamanywa Saulo . Ahabw'okwenda kumwita , baaguma bamugwereire aha marembo nyomushana na nyekiro .
44009025	Kwonka abakuratsi be baamutwara nyekiro , baamurengyeza aha kisiika nibamushuumiza omu kigagara .
44009026	Saulo ku yaahikire Yerusalemu , yaateeraho kwehitsya abatendekwa , kwonka boona baamutiina , ahabw'okutaikiriza ngu nawe buzimazima n'omutendekwa .
44009027	Barinaba nikwo kumutwarira entumwa , akabashoboororera oku Mukama yaabonekyeire Saulo ogwo , akagamba nawe ari omu rugyendo , kandi n'oku Saulo yaarangiriire n'obumanzi omu iziina rya Yesu omuri Damasiko .
44009028	Okwiha obwo , Saulo yaatandika kugyenda nabo omuri Yerusalemu yoona
44009029	naarangirira omu iziina rya Mukama atarikutiina . Mbwenu ku yaaherize kugamba n'Abayudaaya abarikugamba Oruguriiki n'okuhakana nabo , baamuhiiga kumwita .
44009030	Abanyaruganda ku baakimanyire , baamutwara Kaisaariya , bwanyima baamwohereza Taruso .
44009031	Ab'ekigombe ky'abaikiriza ab'omuri Buyudaaya yoona , Galilaaya na Samariya baatsigara baine obusingye , nibatiina Ruhanga omu mitwarize yaabo ; reero ahabw'okuheebwa Mutima Orikwera , baakanya kandi baahama .
44009032	Petero akagyenda naataayaayira abarikwera boona , yaahika n'omu batwire Luda .
44009033	Okwo niyo yaashangire omushaija orikwetwa Aineya , owaabaire amazire emyaka munaana azingazingirwe , atarikuruga ha kitanda .
44009034	Petero yaamugira ati : Aineya , Yesu Kristo yaakukiza ; imuka oyeyarire . Ahonaaho yaimuka .
44009035	Boona abaabaire batwire Luda na Sharooni baamureeba , baahinduka , baaba aba Mukama .
44009036	Omuri Yopa hakaba hariyo omutendekwakazi orikwetwa Tabita , omu Ruguriiki niwe Dorika , owaabaire ateeganda kukora ebirungi n'okuhwera abanaku .
44009037	Omu biro ebyo akarwara , yaafa . Baamwozya , baamuta omu kishengye eky'omuri kaanyinaabiri .
44009038	Manya Luda teri hare na Yopa . N'ahabw'ekyo abatendekwa ku baahuriire ngu Petero niyo ari , baamutumaho abashaija babiri , nibamugira bati : Ija ahonaaho otuhikyeho .
44009039	Petero nikwo kugyenda nabo . Ku yaahikireyo , baamutwara omuri kaanyinaabiri egyo , ei abafaakazi baamuturukire oku n'oku nibarira , nibamworeka ebiteeteyi n'ebindi bijwaro ebi Dorika yaabaziire akiri hamwe nabo .
44009040	Petero yaababinga boona omu kishengye , yaatsimba amaju , yaashaba Ruhanga . Ku yaaherize , yaahindukira ogwo mukazi ofiire , yaamugira ati : Tabita , yemerera . Onu yaabuuruura amaisho , yaagata ahari Petero , yaashutama .
44009041	Petero yaamukwata omukono , yamwemereza , bwanyima yaayeeta abaikiriza n'abafaakazi , yaamubooreka ahuriire .
44009042	Aba Yopa boona baahurira egyo nkuru ; baingi baikiriza Mukama .
44009043	Petero yaamara ebiro omuri Yopa , naaraara omw'omuhazi w'empu orikwetwa Simooni .
44010001	Omuri Kaisaariya hakaba harimu omushaija orikwetwa Korinelio , omukuru w'omutwe gw'omu ihe ry'Abarooma ogurikwetwa ogw'Abaitaliya .
44010002	Korinelio ogwo akaba ari omunyadiini , we n'ab'eka ye nibatiina Ruhanga . Akaba agabira Abayudaaya abooro aha bintu bye , kandi ashaba Ruhanga obutoosha .
44010003	Eizooba rimwe nk'aha shaaha ya mwenda akabonekyerwa , yaareeba butunu maraika wa Ruhanga naataaha omu nju ye , naamweta ati : Korinelio !
44010004	Onu yaamuhanga amaisho aitsirwe obwoba , yaamwetaba ati : N'enki , Mukama wangye ? Maraika yaamugarukamu ati : Ruhanga asiimire okushaba kwawe n'okugaba kwawe , naiwe yaakwijuka .
44010005	Mbwenu tuma abantu Yopa , beeteyo omushaija orikwetwa Simooni Petero ,
44010006	orikuraara omwa Simooni omuhazi w'empu , ou enju ye eri aha rubaju rw'enyanja .
44010007	Maraika owaagambire ebyo ku yaagyenzire , Korinelio yaayeta babiri aha baheereza be , hamwe n'omuserukare omunyadiini ow'omu baserukare be abarikumurinda .
44010008	Yaabagambira ekyabaho , bwanyima yaabatuma Yopa .
44010009	Eizooba eryakuratsireho , ku baabaire nibakigyenda , batsigaizeyo orugyendo rukye kuhika ekirorero , aha shaaha nk'eya mukaaga , Petero yaatemba aha mutwe gw'enju kushaba .
44010010	Ago magingo yaagira enjara , yaayenda kurya . Ku baabaire nibakiboneza ebyokurya , yaabonekyerwa nk'orikuroota ,
44010011	yaareeba eiguru rishuuruukire , kandi ekintu ekirikushusha omwenda muhango nikushuuma kuhika ahansi , nikirengyerera aha nshonda zaakyo ina ,
44010012	kirimu emiringo yoona ey'enyamaishwa n'ey'enyonyi z'omu mwanya n'ebirikugyendesa enda .
44010013	Mpaho ahurira eiraka nirimugira riti : Petero , imuka , obiite , obirye .
44010014	Petero agarukamu ati : Mbirimba , Mukama wangye ! Nyowe tinkaryaga kintu kyona ekirikuzira nari ekihagaro .
44010015	Kwonka eiraka rigaruka rimugira riti : Eki Ruhanga yaayerize , otarikyeeta ekirikuzira .
44010016	Ekyo kyayekuratana kityo kashatu . Bwanyima ogwo mwenda gwona gwanyururwa , gwagarukayo omu iguru ahonaaho .
44010017	Petero ku yaabaire akishobeirwe amakuru g'eki yaareeba , abashaija abaabaire batumirwe Korinelio baayegaranjura aho . Bakaba baahabwize ahu enju ya Simooni eri ; batyo baija , baayemerera aha rwigi ,
44010018	nibabuuza bati : Aha hariho omugyenyi orikwetwa Simooni Petero ?
44010019	Obwo Petero ku yaabaire naakyebuuza kumanya amakuru g'ebi yaayorekwa , Mutima yaamugira ati : Reeba , hariho abashaija bashatu abarikukusherura .
44010020	Rahuka oshuume , kandi otabangaanisa kugyenda nabo , ahabw'okuba niinye naabatuma kwija aha .
44010021	Petero atyo ashuuma , abagira ati : Niinye ou murikusherura ; beitu ekyabareeta ni ki ?
44010022	Nabo bamugarukamu bati : Korinelio omukuru w'abaserukare , omuntu ohikiriire , orikutiina Ruhanga kandi orikusiimwa Abayudaaya boona , ahabwirwe maraika orikwera kukweta n'okukutwara owe , ngu ahurire ebi oraagambe .
44010023	Petero atyo abataasya omu nju , abaha oburaaro . Ku bwaseesire , yaimuka , yaagyenda nabo ashendekyereziibwe bamwe aha banyaruganda ba Yopa .
44010024	Kaisaariya bakagihika aha izooba eryakuratsireho . Baashanga Korinelio abategyereize , ayetsire abanyabuzaare n'abanyamukago kubaho .
44010025	Petero ku yaabaire naakihika ahari egyo nju , Korinelio yaashohora kumutangirira , yaatsimba amaju aha bigyere bye , yaajuumara kumuramya .
44010026	Kwonka Petero amwimutsya , amugira ati : Imuka , naanye ndi omuntu nyabuntu .
44010027	Baagyenda nibagaaniira , baataaha omu nju , baashangamu baingi abaabaire bateeraniiremu .
44010028	Petero yaabagira ati : Nimumanya ku kirikuzira Abayudaaya kweturaaniza n'abantu b'erindi ihanga n'okubataayaayira . Kwonka Ruhanga akinshoboororeire gye , ku ntashemereire kweta omuntu weena ekirikuzira nari ekihagaro .
44010029	Nikyo ntangiire kwija baanyeeta . Mbwenu nu , niinyenda kumanya eki muunyeeteire .
44010030	Korinelio amugarukamu ati : Ebiro bina ebihingwire , nk'eshaaha mwenda z'omu mwabazyo , mbaire ndi omu nju yangye ninshaba ; ku ngiire kugira nti , naareeba omu maisho gangye omushaija ojwaire ebirikumwamwatikana ,
44010031	yangira ati : Korinelio , Ruhanga ahuriire okushaba kwawe , kandi yaijuka okugaba kwawe .
44010032	Mbwenu tuma Yopa , oyeteyo Simooni Petero , orikuraara omwa Simooni omuhazi w'empu , aha rubaju rw'enyanja .
44010033	Naanye nikwo kukutumaho ahonaaho , kandi waakora gye kwija . N'ahabw'ekyo twena twateeranira aha omu maisho ga Ruhanga kuhurira ebi Mukama akuragiire kutugambira .
44010034	Petero nikwo kubagambira ati : Mbwenu naamanya Ruhanga ku atashoroora mu bantu ,
44010035	kureka omuntu weena owa ibara ihanga omutiina akakora ebihikire , niwe asiima .
44010036	Ruhanga akooherereza Abaisiraeli ekigambo kye , kubamanyisa Amakuru Marungi g'obusingye , naakirabya omuri Yesu Kristo , Mukama w'abantu boona .
44010037	Ningira ngu nimumanya ebyabaireho omuri Buyudaaya ebya Yesu owa Nazareeti , nk'oku yaatandikiire omuri Galilaaya , Yohaana yaaherize kurangirira eby'okubatizibwa .
44010038	Ruhanga akamusiigisa Mutima Orikwera , hamwe n'amaani . Mbwenu ahabw'okuba Ruhanga akaba ari hamwe nawe , Yesu ogwo akaba agyenda hoona naakora ebirungi , kandi naakiza boona abaabaire nibaitwa kubi Sitaane .
44010039	Reero nyowe n'abu nyine , turi baakareebi b'ebyo byona ebi Yesu yaakoreire omuri Buyudaaya n'omuri Yerusalemu , n'oku baamwitsire bamuhanikire aha muti .
44010040	Kwonka aha kiro kya kashatu Ruhanga akamuzoora , yaamubaasisa kureebwa ,
44010041	ti bantu boona , kureka baakareebi abu Ruhanga yaatooraine kare . Manya niitwe baakareebi abaariire nawe , tukanywa nawe aherize kuzooka omu bafiire .
44010042	Bwanyima akaturagiira ku turangirira abantu be n'okubahamiza ku Ruhanga yaamutaireho kuba omuramuzi w'abahuriire n'abafiire .
44010043	Abarangi boona niwe barikuhamya , nibagira ngu weena orikumwikiriza aryasaasirwa ebibi ahabw'eiziina rye .
44010044	Petero ku yaabaire naakigamba ebyo , Mutima Orikwera yaashuuma ahari boona abaabaire bamutegire okutu .
44010045	Abaikiriza abashazirwe abaabaire baizire na Petero , boona baatangaara kureeba Abanyamahanga nabo nibashukwaho ekiconco kya Mutima Orikwera .
44010046	Manya bakabahurira nibagamba endimi z'endugamahanga kandi nibahimbisa Ruhanga . Petero nawe nikwo kugira ati :
44010047	Ebyo hariho orikubaasa kwima aba bantu amaizi g'okubabatiza , baaherize kutunga Mutima Orikwera nkaitwe ?
44010048	Atyo aragiira ku babatizibwa omu iziina rya Yesu Kristo . Bwanyima bamushaba kuguma nabo ebiro bikye .
44011001	Entumwa hamwe n'abanyaruganda ab'omuri Buyudaaya bakahurira ngu Abanyamahanga nabo baikiriize ekigambo kya Ruhanga .
44011002	Petero ku yainamukire Yerusalemu , ab'ekigombe ky'abashazirwe baamuhaahuuza ,
44011003	nibagira bati : Tuhuriire ngu obaire nootaayaayira abatashazirwe kandi noorya nabo ; nikwo ?
44011004	Petero yaabagarukamu naabashoboororera buri kimwe nk'oku byakurataine .
44011005	Yaatandika ati : Eizooba rimwe ku naabaire ndi omu rurembo rwa Yopa ninshaba , naabonekyerwa ekirikushusha omwenda muhango , nikishuuma kuhika ahansi kikwatsirwe enshonda zaakyo ina . Omwenda ogwo gukahika ahansi haihi naanye .
44011006	Ku naagwetegyereize , naareeba gurimu emiringo yoona ey'enyamaishwa ezirikugyendesa amaguru n'ezirikugyendesa enda n'ezirikugurukira omu kaabunga .
44011007	Bwanyima naahurira eiraka eririkungira riti ; Petero , imuka , oite , orye .
44011008	Kwonka naagarukamu nti : Mbirimba , Mukama wangye ! Tihakabahoga kirikuzira nari ekihagaro ekiragiire omu kanwa kangye .
44011009	Eryo eiraka ryagamba obwa kabiri niryema omu iguru , riti : Eki Ruhanga yaayerize otarikyeeta ekirikuzira .
44011010	Ekyo kyayekuratana kityo kashatu . Bwanyima ogwo mwenda gwanyururwa , gwagarukayo omu iguru .
44011011	Omuri ago magingo , abashaija bashatu baahika aha nju ei naabaire nindaaramu , batumirwe nibaruga Kaisariya kuunyakiira ,
44011012	na Mutima yangambira kugyenda nabo ntarikubangaanisa . Abanyaruganda aba mukaaga nabo baagyenda naanye , twataaha omw'ogwo mushaija .
44011013	Yaatugambira ku areebire maraika ayemereire omu nju ye , akamugira ati : Tuma omuri Yopa , oyeeteyo omuntu orikwetwa Simooni Petero ,
44011014	akwiniire obutumwa oburikwija kukujuna n'eka yaawe yoona .
44011015	Ku naabaire ninkitandika nti kugamba , Mutima Orikwera yaabaijaho nk'oku yaatwizireho bwabiso ,
44011016	kandi naijuka ku Mukama yaagizire ati : Yohaana akabatiza n'amaizi , kwonka imwe muryabatizibwa na Mutima Orikwera .
44011017	Obwo naamanya ekiconco eki Ruhanga abahaire , ku nikyo kimwe n'eki yaatuhaire obu twaikiriza Mukama Yesu Kristo . Mbwenu nyowe nkaba ndi oha owaakuzibiire Ruhanga ?
44011018	Ku yaabagambiire ebyo , baatuuza . Baahimbisa Ruhanga nibagira bati : Buzimazima Ruhanga ahaire n'Abanyamahanga okwegarukamu okurikutungisa amagara .
44011019	Abaikiriza abaataataine nibahunga okuhiiganisibwa okwabaire ahari Sitefano , bakagyenda , baahika Foinikiya na Kupuro na Antiokiya , obwo nibarangirira Abayudaaya bonka ekigambo kya Ruhanga .
44011020	Kwonka bamwe omu baarugire Kupuro na Kureene , bakaza Antiokiya , baatandikirayo kwegyesa Abaguriiki , nibabagambira Amakuru Marungi ga Mukama Yesu .
44011021	Mukama yaabakwatsa ; abantu baingi abaikiriize baakubuukira Mukama .
44011022	Ekigombe ky'Abakristo eky'omuri Yerusalemu , ku kyahuriire ebyo , kyatuma Barinaba kuza Antiokiya .
44011023	Ku yaahikireyo , yaareeba oku Ruhanga ahaire abo bantu emigisha , yaashemererwa . Yaabeehanangiriza boona kuguma bari abeesigwa kandi ab'amazima ahari Mukama n'omutima gwabo gwona .
44011024	Barinaba ogwo akaba ari omushaija murungi , oijwire Mutima Orikwera n'okwikiriza . Abandi bantu baingi baayehongyera Mukama .
44011025	Bwanyima Barinaba yaaza Taruso kusherura Saulo .
44011026	Ku yaamuboine yaamureeta Antiokiya . Bombi baamarayo omwaka gwona bari hamwe n'ekigombe ky'abaikiriza baayo , nibeegyesa abantu baingi . Antiokiya , niyo abaikiriza baabandiize kwetwa Abakristo .
44011027	Ku baabaire bakiri okwo , abarangi bamwe baashuuma Antiokiya nibaruga Yerusalemu .
44011028	Omwe aharibo orikwetwa Agabo , akarangisibwa Mutima ku harikwija kubaho enjara omu nsi yoona . Haza ekyo kyabaho omu busingye bwa Kalaudio .
44011029	Abaikiriza nikwo kucwamu kutwekyera abanyaruganda abari Buyudaaya eby'okubakwatsa , buri omwe yaahayo eki arikubaasa .
44011030	Ekyo baakikora , baabitweka Barinaba na Saulo kubikwatsa abakuru b'omu kigombe ky'abaikiriza .
44012001	Omu biro ebyo Omugabe Herode akatandika kuhiiganisa bamwe omu b'ekigombe ky'Abakristo .
44012002	Yaitsa Yakobo mukuru wa Yohaana rurara .
44012003	Ku yaareebire ekyo Abayudaaya baakisiima , yaaragiira kukwata na Petero . Ekyo kikabaho omu biro by'Obugyenyi bw'Emigaati Etatumbisiibwe .
44012004	Atyo akwata Petero , amuta omu kihome , kandi ataho emiteeko ena y'abaserukare bana bana kumurinda nibaihaihana . Obwo Herode akaba naayenda kumureeta omu maisho g'abantu kutonganisibwa , Obugyenyi bw'Okuhingurwaho bwahwaho .
44012005	Obunaku bwona obu Petero yaamazire ari omu kihome , ekigombe ky'Abakristo kikaguma nikimushabira ahari Ruhanga kitaireho omutima .
44012006	Ekiro ki Herode yaabaire araariire kumucweraho orubanja , Petero ogwo akaba agwejegyereire ahagati y'abaserukare babiri , bamuboheise enjegyere ibiri , kandi obwo n'abarinzi barindiire aha irembo ry'ekihome .
44012007	Ahonaaho maraika wa Nyakubaho yaamubonekyera ; akashengye koona kaayaka . Yaateerateera Petero omu rubaju , yaamusisiimura naagira ati : Rahuka kwimuka ! Enjegyere zaamuruga aha mikono , zaaragara .
44012008	Maraika atyo amugira ati : Yezirikye orukoba rwawe , ojware enkaito . N'onu akora atyo . Maraika agaruka amugira ati : Jwara omunagiro gwawe , onkurate .
44012009	Mpaho Petero ashohora , amukurata , kwonka atarikumanya ki maraika arikukora , yaaba kiri kyo ; ateekateeka ngu shana yaabonekyerwa .
44012010	Baagyenda nibaraba aha barinzi b'okubanza n'aba kabiri , baahika aha irembo ry'ebyoma eririkushohorera ow'orurembo . Ryayeigura ryonka , baashohora , baagumizamu omuhanda okuhitsya obu maraika yaamurugireho .
44012011	Obwo nibwo Petero yaagarukirwemu obwengye , akagira ati : Mbwenu naamanyira kimwe ku Mukama atumire maraika we , akanjuna Herode na byona ebi Abayudaaya babaire nibagira ngu nibiija kumbaho .
44012012	Ku yaaherize kukyetegyereza , yaagumizamu , yaaza omwa Mariya nyina Yohaana-Mariko , ei abantu baingi baabaire bateeraniire nibashaba .
44012013	Yaakongoota aha rwigi rw'eirembo , omwishiki omuheereza orikwetwa Rooda yaija kureeba .
44012014	Ku amanya eiraka riri erya Petero , okushemererwa kwenda kumwita ; omu mwanya gw'okwigura orwigi , airuka naagaruka omu nju kugambira abarimu ku Petero ayemereire aha irembo .
44012015	Bamugira bati : Ohugire omutima . Kwonka we ayangisiriza ati : N'eky'amazima . Bwanyima bagira bati : Ogwo nu ni maraika we !
44012016	Petero ku yaabaire naakiiguza , batyo baigura orwigi , baamureeba , baatangaara munonga .
44012017	Yaabahunamisisa omukono kandi yaabateekyerereza oku Mukama yaamwiha omu kihome . Yaayongyeraho n'eki ati : Mugambire mutyo Yakobo n'abanyaruganda . Atyo abatsigaho , aza ahandi .
44012018	Ku bwaseesire haabaho akaimukiiriro kahango omu baserukare ahabw'okutamanya oku Petero abaire .
44012019	Herode yaateeraho kumuronda , kwonka yaaremwa ; yaatonganisa abarinzi , yaaragiira kubaita . Bwanyima Herode ogwo yaaruga Buyudaaya , yaashuuma Kaisaariya , yaagumayo .
44012020	Herode akaba agwereirwe kubi Abatuuro n'Abasidoni . Ab'endembo ezo zombi baamwijaho baaherize kwenywanisa na Bulasito , omukuru w'abambari be , owaababaasiise kumushaba obusingye . Manya ensi yaabo akaba etungirwe ebyokurya ebi baabaire bashaka omu nsi y'ogwo mugabe .
44012021	Aha kiro ekyatairweho , Herode akajwara ebijwaro bye by'obugabe , yaasingama aha kitebe , yaagira ebi yaagambira abantu be .
44012022	Abantu nikwo kumushunga nibagira bati : Orikugamba ni Ruhanga , ti muntu !
44012023	Omuri ako kaanya maraika wa Nyakubaho amuteera , amugwisaho naamutura okutaha Ruhanga ekitiinwa , n'onu ariibwa enyogori , afa .
44012024	Ekigambo kya Ruhanga kikongyera kuhama n'okubuga , baingi baakiikiriza .
44012025	Barinaba na Saulo ku baaherize omurimo gwabo , baagarukayo , nibaruga Yerusalemu baine Yohaana-Mariko .
44013001	Omu kigombe ky'Abakristo ekya Antiokiya , hakaba harimu abarangi n'abeegyesa ; Barinaba , Simeoni orikwetwa Nyakairaguju , taho Lukio owa Kureene , na Manaeni owaayoroirwe hamwe n'ow'eishaza Herode , na Saulo .
44013002	Eizooba rimwe ku baabaire nibashaba Ruhanga kandi nibeesiibyakwo , Mutima Orikwera yaagira ati : Niinyenda munshoroorere Barinaba na Saulo , bakore omurimo ogu mbeeteire .
44013003	Batyo ku baaherize kwesiibyakwo n'okushaba , baabataho engaro , baaboohereza .
44013004	Bwanyima Saulo na Barinaba ku baaherize kutumwa Mutima Orikwera , baashuuma Seleukiya , ei baarugire nibatoora ogw'enyanja , bakaza aha kirwa Kupuro .
44013005	Ku baahikire Salami , baarangirira ekigambo kya Mukama omu mateeraniro g'Abayudaaya ; obwo baine Yohaana-Mariko naabakwatsa .
44013006	Ku baaherize kucwekanisa ekirwa , baahika Paafo , baabuganayo Omuyudaaya omukozi w'emigyereko , kandi omurangi w'ebishuba orikwetwa Bari-Yesu .
44013007	Bari-Yesu ogwo akaba ari munywani w'omutegyeki omukuru Serigio-Paulo ow'ekyo kirwa , owaabaire ari omushaija ohwerize munonga . Ogwo mutegyeki mukuru akeeta Barinaba na Saulo , yaabashaba ku bamugambira ekigambo kya Ruhanga .
44013008	Kwonka Eluma , amakuru ngu , omukozi w'emigyereko , yaateeraho kubazibira , ngu ogwo mutegyeki omukuru atakaikiriza , akahinduka .
44013009	Mpaho Saulo , orikwetwa Paulo , aijwire Mutima Orikwera , yaamutsimba eriisho ,
44013010	yaamugira ati : Iwe mwana wa Sitaane ' we , iwe muzigu w'ekyeetwa ekihikiriire , iwe oijwire obugobya n'obubi , ahabw'enki otarikurekyera aho kukiikamya emihanda ya Mukama egororokire ?
44013011	Mbwenu reeba , omukono gwa Mukama gwaza kukuteera , ohume , omare ebiro otarikureeba izooba . Omuri ako kacu Eluma ashwekwa oruho n'omwirima , abandagira naasherura ow'okumukwatira ekihimbo .
44013012	Ogwo mutegyeki omukuru ku yaareebire ekyakorwa , yaikiriza naatangaarira ebi baayegyeise ahari Mukama .
44013013	Paulo na bagyenzi be bakatoora ogw'enyanja , baaruga Paafo baaza Periga ey'omuri Panfuliya , ei Yohaana-Mariko yaataaniire nabo , akagaruka Yerusalemu .
44013014	Abandi baagumizamu okuruga Periga okuhitsya obu baahikire Antiokiya ey'omuri Pisidiya . Ku baabaire bakiri okwo , ahari Sabato baaza omu iteeraniro , baashutama .
44013015	Eby'eiteeka n'eby'abarangi ku byaherize kushomwa , abakuru b'eiteeraniro baabatumaho bati : Beene waitu , ku muraabe mwine eki murikwenda kugambira abateeraniire aha kubagumya , mukigambe .
44013016	Paulo nikwo kwemerera , akabaretsya n'omukono , akatandika kugamba ati : Imwe Baisiraeli ' mwe , naimwe abatiina Ruhanga , nimuntegye okutu :
44013017	Ruhanga w'eihanga ryaitu Isiraeli akatoorana baatataitwe , yaatunguura abantu baitu obu baabaire batwire omu nsi ya Misiri . Bwanyima ahabw'amaani ge yaabaihayo ;
44013018	yaabareeberera bari omu ihamba emyaka nka makumi ana .
44013019	Ku yaaherize kucwekyereza amahanga mushanju ag'omuri Kanaani , yaabaha egyo nsi , yaaba eyaabo , baamarayo emyaka nka magana ana na makumi ataano .
44013020	Ebyo ku byahwaire , yaabaha abaramuzi , baagumizamu okuhitsya aha murangi Samueli .
44013021	Bwanyima baashaba kuheebwa omugabe ; Ruhanga yaabaha Saulo mwene Kiishi ow'omu ruganda rwa Benyamiini , yaabategyekyera emyaka makumi ana .
44013022	Ogwo ku yaamwihire aha ngoma , yaayemeka Daudi kuba omugabe waabo , ou yaagambireho ati : Nyeboneire Daudi mwene Yese , omuntu ori nk'oku omutima gwangye gurikwenda , orikora byona ebi nyenda .
44013023	Ruhanga , okuhikiiriza eki yaaraganiise , akaimukiza Isiraeli omwe ahari baijukuru ba Daudi , niwe Yesu Omujuni .
44013024	Ogwo obu yaabaire atakaizire . Yohaana akarangirira Abaisiraeli boona okwegarukamu n'okubatizibwa .
44013025	Yohaana ku yaabaire naamariiriza omurimo gwe gw'omuri egi nsi , yaagira ati : Tindi ogwo ou murikuteekateeka ngu ndi we ; we andi enyima ankuratiire , kandi tinshemereire kumukomoorora enkaito .
44013026	Imwe beene waitu ab'oruzaaro rwa Aburahamu , naimwe mwena abatiina Ruhanga , obutumwa obu obw'okujunwa , niimwe bwaiziire .
44013027	Eki abantu ba Yerusalemu n'abategyeki baabo baakozire ahabw'okutamanya Yesu , nobu kwakuba okushoboorokyerwa ebyagambirwe abarangi ebishomwa buri Sabato , bakabihikiiriza nibamucwera orubanja .
44013028	Nobu baraabe batarareebire ekishemereire kumwitisa , hoona bakashaba Pilaato kumwita .
44013029	Ku baaherize kuhikiiriza byona ebyamuhandiikirweho , baamuhanura aha musharaba , baamuziika omu kituuro .
44013030	Kwonka Ruhanga yaamuzoora omu bafiire ;
44013031	yaamara ebiro bingi naabonekyera abaarugire nawe Galilaaya bakaza Yerusalemu ; kandi nibo abo hati abarikumujurira omu bantu .
44013032	Twaija aha kubagambira Amakuru Marungi ag'ebi Ruhanga yaaraganiise baatataitwe ,
44013033	akabihikiiriza ahariitwe baijukuru baabo naazoora Yesu omu bafiire , nk'oku kyahandiikirwe omuri zaaburi eya kabiri kiti : Ori Omwana wangye ; eri izooba naakuzaara .
44013034	Ekirikuhamya ngu Ruhanga akamuzoora omu bafiire , tarigaruka kujunda , nikyo ekyo eki yaagambire kare ati : Ndyabaha emigisha ehamire kandi erikwera ei naaraganiise Daudi .
44013035	Akagambira n'omu kyevugo ekindi ati : Toriikiriza Orikwera waawe kujunda .
44013036	Mbwenu Daudi omu biro bye ku yaaherize kukora emirimo ei Ruhanga yaamuteekateekyeire yaafa , yaaziikwa na baishe , yaajunda .
44013037	Kwonka ogwo ou Ruhanga yaazoire omu bafiire tarajunzire .
44013038	Beene waitu , mumanye ku okusaasirwa ebibi kurikurangirirwa ahabwa Yesu ogwo .
44013039	Kandi weena orikwikiriza Yesu , naihwaho orubanja rw'ebibi byona , ebi eiteeka rya Musa ritarabaasize kumwihaho .
44013040	N'ahabw'ekyo mwerinde mutakaahikwaho ebi abarangi baarangire nibagira bati :
44013041	Imwe bashungi ' mwe , nimureebe , mutangaare kandi muhwerekyerere ! Manya omu biro byanyu ninkora eki mutakwikiriize , nobu mwakukigambiirwe .
44013042	Paulo na Barinaba ku baabaire nibaruga omuri eryo iteeraniro , abaamwo baabashaba ebi baabarangirira kugaruka kubibagambira ahari Sabato erikwija .
44013043	Oruteerane ku rwayaabuukire , Abayudaaya baingi hamwe n'abaataahiibwe omu diini y'Ekiyudaaya abarikutiina Ruhanga , baakuratira Paulo na Barinaba ; kandi omu kugaaniira kwabo , Paulo na Barinaba baabeehanangiriza kuguma bahamiire omuri rukundo ya Ruhanga .
44013044	Sabato eyaakuratsireho , haihi ab'orurembo rwona bakateerana kuhurira ekigambo kya Ruhanga .
44013045	Abayudaaya ku baareebire ebimbuuro by'abantu , baitwa eihari , baatandika kujuma n'okuhakanisa ebi Paulo yaagambire byona .
44013046	Bwanyima Paulo na Barinaba baabagambira n'obumanzi bati : Niimwe tubandiizeho kurangirira ekigambo kya Ruhanga , kwonka mbwenu ahabw'okuba mwakyanga , kandi nimugira ngu timushemereire kutunga amagara agatahwaho , twaza kugarura omu Banyamahanga .
44013047	Manya ekyo nikyo Mukama yaaturagiire kukora obu yaagira ati : Naakutaho kuba orumuri omu Banyamahanga , okujuna kwangye kubone kuhika omu nsi yoona .
44013048	Abanyamahanga ku baakihuriire , baashemererwa munonga , baahimbisa ekigambo kya Ruhanga ; kandi boona abu yaateekateekyeire amagara agatahwaho , baikiriza .
44013049	Ekigambo kya Mukama kyabuga kityo omu nsi egyo yoona .
44013050	Kwonka Abayudaaya baimukiiriza abakazi ab'ekitiinwa abarikutiina Ruhanga , hamwe n'abantu abakuru ab'omuri orwo rurembo , batyo baahiiganisa Paulo na Barinaba , baababinga omu kyanga kyabo .
44013051	Ezo ntumwa nazo nikwo kubakunkumurira omucuucu gw'omu bigyere byazo , zikaza Ikonio .
44013052	Kwonka abatendekwa baayo baijura okushemererwa na Mutima Orikwera .
44014001	N'omuri Ikonio nikwo kyabaire . Paulo na Barinaba ku baagiire omu iteeraniro ry'Abayudaaya , baagamba ebigambo birikuhika aha njoka , byareetera Abayudaaya n'Abaguriiki baingi munonga kwikiriza .
44014002	Kwonka Abayudaaya abamwe baayanga kwikiriza , baata omu Banyamahanga omutima mubi kwanga abaikiriza .
44014003	Paulo na Barinaba baamarayo omwanya nibarangirira ebya Mukama batarikutiina , na Mukama ebi baagambire aha kiconco kye eky'embabazi yaabihamisa obumanyiso n'eby'okutangaaza .
44014004	Abantu b'omu rurembo bakeebaganisamu ; abamwe baagwera orubaju rw'Abayudaaya , abandi orw'Entumwa .
44014005	Ekyarugiremu Abanyamahanga n'Abayudaaya bakwataniise n'ab'obushoboorozi , baacuma enaama y'okubarwanisa n'okubateera amabaare .
44014006	Entumwa ku zaakihuriire , zaahungira Lusitura na Deribe , ebirorero by'omuri Lukaoniya n'omu byanga ebihereeraine nabyo ,
44014007	ei zaagambiire Amakuru Marungi .
44014008	Omuri Lusitura hakaba hariyo omuntu owaabaire atarikubaasa kugyenda ahabw'okuzaarwa n'ebigyere biramaire .
44014009	Ogwo muntu akahurira Paulo naagamba . Paulo ku yaamureebire naayesiga ngu naabaasa kukizibwa ,
44014010	yaagamba n'eiraka rihango ati : Imuka oyemerere n'ebigyere byawe . Ogwo murema yaabandatuka , yaatandika kugyenda .
44014011	Ekimbuuro ky'abantu ku baareebire eki Paulo yaakora , baayomba omu rurimi rwabo rw'Orulukaoniya bati : Aba bantu ni baaruhanga abatwiziremu beehindwire abantu !
44014012	Barinaba baamukubya Zeusi , kandi Paulo owaabaire ari omugambi mukuru , baamweta Herume .
44014013	Abahongyerezi ba Zeusi , ou endaaro ye yaabaire eri omu maisho g'orurembo , ahabw'okwenda ngu abantu boona batambe nabo ekitambo , baareeta aha marembo enimi zijwekirwe ebishaba by'ebirabyo .
44014014	Barinaba na Paulo , ku baahuriire ebyabaho , baatagura ebijwaro byabo , baayeshuka omu bantu nibagamba n'eiraka rihango bati :
44014015	Bashaija ' mwe , n'enki ekirikubakoresa ebyo ? Naitwe turi abantu nyabuntu nkaimwe . Tubareeteire Amakuru Marungi , ngu murekye ebitaine mugasho , mwehongyere Ruhanga ohuriire , owaahangire eiguru n'ensi n'enyanja na byona ebirimu .
44014016	Omu busingye bw'aba ira , akaikiriza buri ihanga kwekorera ebyaryo nk'oku ririkwenda ;
44014017	kwonka shi imwe , tiyaabareka kugumira aho mutaine kirikumubahamiza omu birungi ebi abakorera ; abagwisiza enjura kuruga omu iguru , abeereza emyaka yaanyu omu bunaku bwayo , abaha ebyokurya hamwe n'okushemererwa .
44014018	Nobu baagambire ebyo , bakabura hakye kuremwa kuzibira abo bantu kubatambira ekitambo .
44014019	Bwanyima hakaija Abayudaaya bamwe nibaruga Antiokiya na Ikonio ; baayosya abantu kurwanisa entumwa . Baateera Paulo amabaare , baamukurura , baamushohoza aheeru y'orurembo nibateekateeka ngu yaafa .
44014020	Abaikiriza ku baamwehinguririize , yaimuka , yaagaruka omu rurembo . Aha izooba eryakuratsireho , we na Barinaba baaza Deribe .
44014021	Ku baaherize kugamba ebigambo by'Amakuru Marungi omuri ekyo kirorero , baatungamu omubaro muhango gw'abakuratsi , baagaruka Antiokiya nibaraba Lusitura na Ikonio .
44014022	Baagumya abaikiriza baayo nibabeehanangiriza kuhamira omu kwikiriza bati : Twena turi ab'okuhikwaho eby'oburemeezi bingi , tutakataahire mu bukama bwa Ruhanga .
44014023	Ku baaherize kutooranira buri kigombe ky'Abakristo abakuru baakyo , obwo nibashaba kandi nibeesiibyakwo , baabakwatsa Mukama ou baikiriize .
44014024	Paulo na Barinaba bakaraba Pisidiya , baahika Panfuliya .
44014025	Ku baaherize kurangirira ekigambo kya Ruhanga omuri Periga , baashuuma Ataliya .
44014026	Omu kurugayo , baatoora ogw'enyanja nibaza Antiokiya , ei bwabiso baabaire babakwatsiize embabazi za Ruhanga ahabw'omurimo ogu baakozire obwo .
44014027	Ku baahikireyo bati , baateerana ab'ekigombe ky'Abakristo , baabateekyerereza byona ebi Ruhanga yaabakoreise , kandi n'oku yaiguriireho Abanyamahanga omuhanda gw'okwikiriza .
44014028	Batyo baaguma n'abakuratsi okumara ebiro .
44015001	Bwanyima abantu bamwe bakaruga Buyudaaya , baayegyesa abanyaruganda , bati : Ku muraabe mutashazirwe nk'oku eiteeka rya Musa ririkuragiira , timurikubaasa kujunwa .
44015002	Ekyo kyabareetera empaka . Paulo na Barinaba ku baaherize kumara omwanya muraingwa nibahakana n'abo bantu , kyahamibwa ngu Paulo ogwo na Barinaba n'abandi ab'omu kigombe ky'Abakristo , bainamukye Yerusalemu kuhanuura ahari ekyo kigambo hamwe n'entumwa n'abakuru omu ihanga .
44015003	Ab'ekigombe ky'Abakristo boona baabaraga . Ku baabaire nibaraba Foinikiya na Samariya , baagambira abaayo oku Abanyamahanga bahindukire bakaba Abakristo ; egyo nkuru yaagwisa gye munonga abanyaruganda boona .
44015004	Ku baahikire Yerusalemu , baayakiirwa ab'ekigombe ky'Abakristo hamwe n'entumwa n'abakuru omu ihanga ; nabo baabateekyerereza byona ebi Ruhanga abakoreise .
44015005	Kwonka bamwe omu Bafarisaayo abaabaire baikiriize , baahakana nibagira bati : Abanyamahanga bashemereire kusharwa n'okwegyesibwa kukuratira eiteeka rya Musa .
44015006	Entumwa n'abakuru omu ihanga baateerana kwetegyereza ekyo kigambo .
44015007	Ku baaherize kumara omwanya muraingwa nibahanuura , Petero yaayemerera , yaabagambira ati : Beene Tata , mwena nimumanya gye ku omu biro byahingwire , Ruhanga yaabantoorainemu , ngu ndangirire Abanyamahanga Amakuru Marungi babone kwikiriza .
44015008	Buzimazima Ruhanga omanya ebiri omu mutima gwa buri muntu , akabahamiza ku arikubasiima , yaabaha Mutima Orikwera , nk'oku yaamutuhaire .
44015009	Ruhanga taroorekire mutaano gwaitu nabo , akeeza emitima yaabo ahabw'okwikiriza .
44015010	Tikikaagwisa kubi Ruhanga imwe hati ku mwakwekoreza abo baikiriza omutwaro ogu itwe nari baatatenkuriitwe batarabaasize kwekorera ?
44015011	Manya itwe twikiriza ngu tujunwa ahabw'embabazi za Mukama Yesu nkabo .
44015012	Ekyo kikahunamya boona abaabaire bateeraniireho , baatega okutu Barinaba na Paulo nibashoboorora eby'obumanyiso byona n'eby'okutangaaza ebi Ruhanga yaabakoreise omu Banyamahanga .
44015013	Abo ku baaherize kugamba , Yakobo nawe yaagamba ati : Beene tata , muntegye okutu .
44015014	Simeoni yaaheza kubagambira oku Ruhanga yaateekateekire kwetooranira abantu kuba abe ab'envuma , naabaiha omu Banyamahanga .
44015015	Ekyo buzimazima nikiikirizana n'ebi abarangi baagambire , ahabw'okuba Ebyahandiikirwe nibigira biti :
44015016	Ebyo ku birihwa , ndyagaruka nyombekye busya enju ya Daudi eyaagwire , ngyombekye busya ahi yaasheenyukire , ngigarureho .
44015017	Haza obwo abandi bantu n'Abanyamahanga boona abarikwetererwa eiziina ryangye , nibwo barisherura Mukama .
44015018	Mukama owaatumanyiise ebyo okwiha iranaira , nikwo arikugamba .
44015019	Yakobo agumizamu ati : Ka ngire nti : Omu mwanya gw'okureetera oburemeezi Abanyamahanga abahindukire , bakaba aba Ruhanga ,
44015020	tubahandiikire nitubagambira kwetantara ekintu kyona ekihagaziibwe ebishushani , ebikwatiraine n'obushambani , n'enyama y'enyamaishwa zihotoirwe , n'orwamba .
44015021	Ahabw'okuba okwiha ira ebyahandiikirwe Musa bigira ababyegyesa omu buri kirorero , kandi bishomerwa omu mateeraniro buri Sabato .
44015022	Bwanyima entumwa n'abakuru omu ihanga bakahamya kutoorana abajwekyerwa b'okutuma Antiokiya hamwe na Paulo na Barinaba . Ekigombe kyona eky'Abakristo kyakisiima ; baatoorana Yuda orikwetwa Barisaba na Silaasi , abantu abakuru omu banyaruganda ,
44015023	baabakwatsa ebaruha erikugira eti : Itwe beene waanyu , entumwa n'abakuru omu ihanga , nitubaramutsya , imwe abanyaruganda , Abanyamahanga ab'omuri Antiokiya na Siriya na Kilikiya .
44015024	Nituhurira ngu hariho bamwe abaarugire omuriitwe , abaabarabaniisemu , bakababuza obusingye ahabw'ebi barikwenda ngu mukore : haza tutarabaragiire .
44015025	N'ahabw'ekyo tukaikirizana tuteeraine , kutoorana abajwekyerwa , tukababooherereza hamwe na Barinaba na Paulo , abu turikusiima munonga ,
44015026	abaahaireyo amagara gaabo ahabw'eiziina rya Mukama waitu Yesu Kristo .
44015027	Mbwenu twabatumaho Yuda na Silaasi , abaraabagambire nibahamya ebi tuhandiikire omu baruha egi .
44015028	Kisiimirwe Mutima Orikwera , naitwe okutabeekoreza gundi mutwaro , ogurikukira ebi ebirikwetengyerwa kimwe .
44015029	Mushemereire kwetantara ebitambiirwe ebishushani orwamba , enyama y'enyamaishwa ezihotoirwe , n'ebikwatiraine n'obushambani . Ku muraayerinde ebyo , nimuba mukozire gye . Mugumeho !
44015030	Abaatumirwe bakaimutsya orugyendo baaza Antiokiya , ei bateeraniire ab'ekigombe boona , bakabakwatsa ebaruha .
44015031	Ku baagishomire , baashemerererwa munonga ebirikubagumya ebyabaire bigirimu .
44015032	Yuda na Silaasi ahabw'okuba abarangi , bakagambira abo banyaruganda ebigambo bingi by'okubagumya n'okubagaruramu amaani .
44015033	Abo bombi bakateerayo ebiro , bwanyima abanyaruganda baabaraga nibabendeza obusingye , batyo baagarukayo aha baabatumire .
44015034	[ Kwonka Silaasi we yaasiima kutsigarayo . ]
44015035	Kandi Paulo na Barinaba baaguma Antiokiya hamwe n'abandi baingi nibeegyesa kandi nibarangirira ekigambo kya Mukama .
44015036	Ku haahingwireho ebiro , Paulo yaagira Barinaba ati : Ka tugarukyeyo , tutaayaayire ebirorero byona ebi twarangiriiremu ekigambo kya Mukama , tureebe abanyaruganda oku bari .
44015037	Barinaba yaayenda ngu bagyende na Yohaana-Mariko ,
44015038	kwonka Paulo tiyaasiima kugyenda n'ogwo muntu owaabatsigireho Panfuliya , akanga kukwatanisa nabo omu murimo gwabo .
44015039	Ku baaherize kugira empaka z'okucwana , baataana . Barinaba yaatoora ogw'enyanja na Mariko , baaza Kupuro .
44015040	Paulo we , ku yaabaire atakaimukize , yaatoorana Silaasi kugyenda nawe ; abanyaruganda baamukwatsa Ruhanga kumurindisa embabazi ze .
44015041	Yaaraba Siriya na Kilikiya , naahamya ebigombe by'Abakristo baayo .
44016001	Paulo ku yaarugireyo , yaaza Deribe na Lusitura . Okwo hakaba hariyo omwikiriza orikwetwa Timoteeho , ou nyina yaabaire ari Omuyudaayakazi kandi aikiriize , kwonka ishe ari Omuguriiki .
44016002	Kandi Timoteeho ogwo abanyaruganda aba Lusitura na Ikonio bakaba bamugambaho gye .
44016003	Mbwenu Paulo ku yaayenzire ngu bagyendane , yaamushara . Ekyo yaakikora ahabw'okuba Abayudaaya b'omu byanga ebyo boona bakaba nibamanya ishe ku ari Omuguriiki .
44016004	Ahi baabaire bahika nibaraba omu birorero , bahamiza abantu ebyahinguziibwe entumwa n'abakuru omuri Yerusalemu , kandi babeehanangiriza kuguma nibabikuratira .
44016005	Ekyo kyareetera ebigombe by'Abakristo kwongyera kuhamira omu kwikiriza n'okukanya buri izooba .
44016006	Paulo na Silaasi bakaraba omu nsi ya Furugiya na Galatiya , obwo Mutima Orikwera abagambiire kutarangirira kigambo kya Ruhanga omuri Asiya .
44016007	Ku baahikire aha nyatano ya Musiya , baayenda kugicwekanisa kuza Bituniya . Mutima wa Yesu ku yaabazibiire ,
44016008	baaraba omuri Musiya , baashuuma , baaza Turoa .
44016009	Nyekiro Paulo yaabonekyerwa , naareeba Omunyamakedoniya ayemereire naamweshengyereza ati : Yambuka , oije Makedoniya , otuhwere .
44016010	Ku yaaherize kubonekyerwa , titurahwamire , twatebeekanisa eby'orugyendo rw'okwambuka kuza Makedoniya , obwo nituhamya ku Ruhanga atwetsire kubatwarira Amakuru Marungi .
44016011	Ku twatoire ogw'enyanja nituruga Turoa , twagumizamu twaza Samoturakiya . Eizooba eryakuratsireho , twaza Neapoli ;
44016012	twarugayo twahika Filipi , orurembo rukuru rwa Makedoniya , oru Abarooma baakubwire . Ku haahingwireho ebiro bikye turi omuri orwo rurembo ,
44016013	ahari Sabato twashohora nituraba omu irembo , twaza aha rubaju rw'omugyera , ahi twateekateekire ngu niho bashabira . Twashutama , twagaaniira n'abakazi abaabaire bateeraniireho .
44016014	Omuri abo bakazi hakaba harimu orikwetwa Ludiya , omukazi oramya Ruhanga , owaarugire omu kirorero kya Tiyatira , omutunzi w'emyenda ya bujwa . Akatutega okutu , Mukama yaashashaanura omutima gwe , yaikiriza ebi Paulo yaagambire .
44016015	We n'eka ye , ku baaherize kubatizibwa , yaatweshengyereza naagira ati : Ku muraabe nimumanya ngu ndi omwikiriza wa Mukama nyakabara , mwije mundaarire . Yaatugyemesereza .
44016016	Ku twabaire nituza omu mwanya gw'okushabiramu , twabugana omuzaana owaabaire aragura , akareetera bakama be emikimbo ei abantu baabaire bamutaashura .
44016017	Yaatandika kukuratira Paulo naitwe , naayamuza ati : Aba bantu n'abaheereza ba Ruhanga Rukiraboona , baizire kubarangirira omuhanda gw'okujunwa .
44016018	Akaguma naagira atyo buri izooba , okuhitsya obu izooba rimwe Paulo yaasambisiirwe , akahinduka , akagira ekyo kyago ati : Ninkuragiira omu iziina rya Yesu Kristo , ruga ahari ogwo mwishiki . Ekyago kyamurugaho omuri ako kaanya .
44016019	Bakama be ku baareebire hatakiriho matsiko g'okumutungamu ezindi mpiiha , baakwata Paulo na Silaasi , baabakurubana , baabatwarira ab'obushoboorozi omu kajagiro .
44016020	Okwo niyo baabatabaaririize omu maisho g'abaramuzi , nibagira bati : Abantu aba n'Abayudaaya , nibarabanisamu ekirorero kyaitu .
44016021	Nibeegyesa emicwe erikuzibirwa eiteeka ryaitu , ei itwe Abarooma tutarikwikiriza , kandi etari mu mitwarize yaitu .
44016022	Ekimbuuro ky'abantu baakwatanisa nabo kubarwanisa , abaramuzi baaragiira ku babajuura , bakabateera ebyasha .
44016023	Ku baaherize kubaasha , baabata omu kihome , baaragiira omukuru waakyo kubarinda obutaita riisho .
44016024	Nawe ahabw'okukuratira ebi yaaragiirwa , yaabata omu kihome eky'endugu ; amaguru gaabo yaagata omu nkomo .
44016025	Ekyo kiro omu itumbi , Paulo na Silaasi ku baabaire nibashaba kandi nibeeshongora eby'okuhimbisa Ruhanga , obwo ezindi mbohe zibategire amatu ,
44016026	ahonaaho haabaho omutsitsa mwingi , ogwatengyetsize ekihome n'obuhamizo bwakyo . Enyigi zoona zaiguka , n'enjegyere ezaabaire zikomire embohe zoona zaaragara .
44016027	Omukuru w'ekihome ku yaasisiimukire , yaashanga enyigi zirangaire , yaasyorayo rurara kweita , naateekateeka ngu embohe zaatoroka .
44016028	Kwonka Paulo yaayamuza n'eiraka rihango ati : Oteekora kubi , twena turi aha .
44016029	Mukuru w'ekihome yaatuma kureeta amatabaaza , yaayetuura omu nju , yaagwa omu maguru ga Paulo na Silaasi naatetema ,
44016030	yaabashohoza aheeru , yaabagira ati : Bakama bangye nshemereire kukora ki , nkabona kujunwa ?
44016031	Baamugira bati : Ikiriza Mukama Yesu , nibwo oraajunwe n'eka yaawe .
44016032	Kandi baamugambira ekigambo kya Mukama hamwe na boona abaabaire bari omu ka ye .
44016033	Omuri eryo itumbi yaabatwara kuboozya obuhuta , yaabatirizibwayo n'ab'eka ye boona .
44016034	Kandi yaabatwara owe , yaabaha ebyokurya ; yaashemererwa hamwe n'ab'eka ye boona , ahabw'okuhinduka bakaikiriza Ruhanga .
44016035	Ku bwaseesire , abaramuzi Abarooma baaragiira abakuru b'ekihome bati : Murekure abo bashaija .
44016036	Omukuru w'ekihome yaabigambira Paulo , ati : Abaramuzi baaragiira ku tubarekura ; mbwenu mwegyendere n'obusingye .
44016037	Paulo yaabagarukamu ati : Oti enki ? Itwe enzaarwa za Rooma batuteereire omu maisho g'abantu batakabandize kututonganisa , baataho n'okututa omu kihome , mbwenu nibagira ngu nibaija kuturekura bwesherekye ? Ngaaha ! Babe nibo baija bakatushohoza .
44016038	Ebyo abarinzi b'ekihome baabigambira abaramuzi . Nabo baatiina munonga ahabw'okuhurira ngu abo bashaija n'enzaarwa za Rooma .
44016039	Baija baabeehohoora , baabashohoza , baabeeshengyereza kuruga omuri ekyo kirorero .
44016040	Batyo baaruga omu kihome , baaza omwa Ludiya ei baashangire abanyaruganda boona , bakabagumya , bwanyima bakagyenda .
44017001	Paulo na Silaasi bakaraba Anfipoli na Apoloniya , baarugaho baahika Tesalonika , ei Abayudaaya baabaire bainemu eiteeraniro .
44017002	Paulo nk'oku omucwe gwe gwabaire guri , yaabeetondera . Aha Sabato ishatu ezaakurataine , yaahakana nabo naajuriza Ebyahandiikirwe ,
44017003	naashoboorora kandi naahamya ku Kristo yaabaire ari ow'okubonabonesibwa n'okuzooka omu bafiire . Yaagaruka yaabagira ati : Yesu ou ndikubarangirira niwe Kristo .
44017004	Abamwe omuribo bakashoboorokyerwa , baakwatanisa na Paulo na Silaasi , n'Abaguriiki baingi abarikutiina Ruhanga , hamwe n'abakazi abanyamaziina batari bakye .
44017005	Kwonka Abayudaaya ku baitsirwe eihari , baayeteerana n'abantu babi b'omu bizengyerezi by'omu katare , baimukiiriza ekimbuuro ky'abantu , baajagaraza ekirorero kyona . Baataahirira ab'omwa Yasooni , ngu bakaashangamu Paulo na Silaasi , babakurura , babatwara ahu abantu boona bateeraniire .
44017006	Kwonka tibaashangamu ondi weena , kureka Yasooni n'abanyaruganda bamwe ; baabakurubana , baabahitsya omu maisho g'abakuru b'ekirorero , nibayogoora bati : Abantu ababaire nibajuumika ensi yoona , mbwenu baahika n'aha ,
44017007	kandi Yasooni niwe abaire naabaraaza , haza nibagomera ebiragiro bya Kaisaari byona , nibagira ngu hariho ondi mugabe orikwetwa Yesu .
44017008	Abanyakirorero hamwe n'abanyaishengyero baayo ku baahuriire ekyo kirego , baayagaara ,
44017009	baaragiira Yasooni n'abandi kugira eki baabakwatiriza , batakabarekwire .
44017010	Obwire ku bwaizire buti , abanyaruganda baayohereza ahonaaho Paulo na Silaasi ngu baze Beroya . Ku baahikireyo bati , baataaha omu iteeraniro ry'Abayudaaya .
44017011	Abaayo ahabw'okugira omutima murungi okukira aba Tesalonika , baajwahukira ekigambo n'ekihika , buri izooba baaguma nibashwijuma Ebyahandiikirwe , kureeba yaaba kiri eky'amazima .
44017012	Abayudaaya baingi baikiriza hamwe n'Abaguriikikazi baingi ab'ekitiinwa , n'abashaija batari bakye .
44017013	Abayudaaya ba Tesalonika ku baahuriire ngu Paulo naarangirira ekigambo kya Ruhanga n'omuri Beroya , baazayo kurabanisamu abantu n'okubajagaraza .
44017014	Abanyaruganda nikwo kwohereza Paulo ahonaaho kuza aha nyanja ; Silaasi na Timoteeho bo baatsigarayo .
44017015	Abaashendekyereize Paulo bakamuhitsya Ateene , baagaruka n'obutumwa bwe , ku Silaasi na Timoteeho bamushangayo ahonaaho nk'oku kirabaasikye .
44017016	Paulo ku yaabaire akitegyerereize Silaasi na Timoteo omuri Ateene , yaashaasha munonga kureeba orwo rurembo rwona rwijwire ebishushani ebirikuramibwa .
44017017	Yaaguma naahakanira omu iteeraniro n'Abayudaaya n'Abanyamahanga abarikutiina Ruhanga , kandi omu kajagiro buri izooba ahakana na weena owaamwizira .
44017018	Nangwa n'abanyabwengye bamwe , abarikwetwa Abeepikuro n'Abasitoiki baahakana nawe . Abamwe baagira bati : Beitu egi ngambi ya maingi , ebyo neemanya ebi erikugamba ? Reero ahabw'okwegyesa ahari Yesu n'eby'okuzooka , abandi bati : Nooshusha oti n'omuntu orikubuzya orukuru rw'ebya baaruhanga abu kunu tutarikumanya .
44017019	Baamweta ku agyenda nabo omu ishengyero erikuru ei baamugiriire bati : Egi nyegyesa nsya ei obaire noogambaho , mbwenu okaagitushoboororera ?
44017020	Bimwe omu bi ogambire bitutangaarize , tukaayenzire kumanya amakuru gaabyo .
44017021	Manya ekishemeza Abaateene n'Abanyamahanga abarutwiremu , n'okugaaniira aha bintu bisya ebihangire , hamwe n'okuhurira eki barikubigambaho .
44017022	Paulo nikwo kwemerera ahagati y'eishengyero erikuru , akagamba ati : Imwe bashaija ba Ateene ' mwe , mperize kwetegyereza ku muri ab'ediini munonga .
44017023	Manya ku mbaire ningyendagyenda omu rurembo rwanyu , niinyetegyereza ebi murikuramya , naareeba eitambiro erihandiikirweho ngu : N'erya Ruhanga otarikumanywa . Mbwenu Ruhanga ou ndikurangirira , buzimazima niwe ogwo ou muramya mutarikumumanya .
44017024	Ruhanga owaahangire ensi yoona n'ebigirimu , niwe Nyakubaho w'eiguru n'ensi , tatuura mu ndaaro ezombekirwe emikono y'abantu .
44017025	Tabangirwa bantu nk'oine eki akyenire , ahabw'okuba boona niwe abaha amagara n'omwitsyo na buri kintu .
44017026	Akahanga amahanga g'omu nsi yoona , gaakomooka aha muntu omwe . Yaagateeraho ebiro bi garaamare , n'enyatano zaago ahi ziraagarukire .
44017027	Akakora ekyo , ngu amahanga goona gabone kusherura Ruhanga nigabandagira , okuhitsya obu garimugwaho . Kwonka shi , tari hare n'omuntu weena omuriitwe ;
44017028	ahabw'okuba Omuriwe nimwo tutungira amagara tukagyenda kandi tukagumaho , nk'oku abahandiiki baanyu abamwe baagizire bati : Naitwe turi abaana be .
44017029	Nk'oku turi abaana ba Ruhanga , titwine ky'okwekwatsa kugira ngu Ruhanga naashusha ezaabu , efeeza nari eibaare , ebisharwirwe bikaringirikwa omuntu .
44017030	Ebyo Ruhanga akabirenzya amaisho abantu bakiri abashema ; kwonka mbwenu naaragiira abantu boona ahi bari hoona ngu beegarukyemu .
44017031	Ahabw'okuba akataho ekiro eki omuntu ou yaataireho aricwereraho ensi yoona orubanja omu mazima , kandi ekyo akakihamiza abantu boona obu yaazoora ogwo muntu omu bafiire .
44017032	Ku baahuriire Paulo yaagamba eky'okuzooka omu bafiire , bamwe aharibo ensheko zaabeegyeka ; abandi baagira bati : Tukaayenzire kuhurira ekyo nookigambaho obundi .
44017033	Paulo atyo abarugaho .
44017034	Kwonka habaho bamwe abaamwekomireho , bakaba abaikiriza ; omuribo harimu Dionisio ow'eishengyero erikuru n'omukazi orikwetwa Damari , hamwe n'abandi .
44018001	Ebyo ku byahwaire , Paulo yaaruga Ateene , yaaza Korinto ,
44018002	ei yaabugaine Omuyudaaya orikwetwa Akwila , enzaarwa ya Ponto . We n'omukazi we Purisikila nibwo baabaire barugire juba Italiya , ahabw'okuba Rubambansi Kalaudio akaba aragiire Abayudaaya boona kuruga omuri Rooma . Paulo nikwo kuza kubataayaayira ;
44018003	kandi ku yaashangire bari abakozi b'amahema ab'omwoga nk'ogwe , yaaguma nabo nibakora kumwe .
44018004	Buri Sabato akaba ahakanira omu mateeraniro , naateeraho kwikirizisa Abayudaaya n'Abaguriiki .
44018005	Silaasi na Timoteeho ku baaherize kwija nibaruga Makedoniya , Paulo yaamara omwanya gwe gwona omu kurangirira , naagambira Abayudaaya ku Yesu ari Kristo .
44018006	Ku baatandikire kumutariza n'okumujuma , yaakunkumura omunagiro gwe , naagira ati : Eshagama yaanyu ebe niimwe yaatukurira ! Nyowe ndi mwere . Okwiha hati naaza omu Banyamahanga .
44018007	Atyo arugayo aza omu nju ya Tito Yusito owaabaire aramya Ruhanga . Enju ye ekaba ehereeraine n'eiteeraniro .
44018008	Kurisipo omukuru w'eiteeraniro , we n'ab'eka ye boona baikiriza Mukama . Abakorinto baingi munonga abaahuriire Paulo , nabo baikiriza kandi baabatizibwa .
44018009	Ku bwabaire buri nyekiro , Mukama yaabonekyera Paulo , yaamugira ati : Otatiina , guma ogambe kandi otahunama .
44018010	Nkwine kandi tihariho muntu weena oraakukore kubi , ahabw'okuba omu rurembo oru , nyinemu abantu baingi abari aha rubaju rwangye .
44018011	N'ahabw'ekyo Paulo yaagumayo naarangirira ekigambo kya Mukama okumara ameezi ikumi na munaana .
44018012	Galio ku yaabaire ari omutegyeki mukuru wa Akaiya , Abayudaaya baacuma enaama y'okukwata Paulo , baamutwara omu iramuriro .
44018013	Baagira bati : Ogu mushaija nitumutabaariza orubanja rw'okwosya abantu kuramya Ruhanga omu buryo butarikwikirizibwa iteeka .
44018014	Paulo ku yaabaire atakagambire , Galio yaagira Abayudaaya ati : Imwe Bayudaaya ' mwe , nimuhurire ! Ekyo kuri kyaba kiri ekishobyo ky'okushaazya nari ekicumuro , nkaabaire nyine obwiho kw'okubahurira .
44018015	Kwonka mbwenu empaka zaanyu ku ziraabe ziri aha bigambo n'aha maziina n'aha iteeka ryanyu mwenka , muzeemarire . Nyowe tinkaayenzire kucwa orubanja rw'ebintu nk'ebyo .
44018016	Atyo ababinga omu iramuriro .
44018017	Ahonaaho nabo bahindukana Sositene , omukuru w'eiteeraniro , baamuteerera omu maisho g'enju y'eiramuriro ; Galio ebyo byona abihugaho .
44018018	Bwanyima Paulo ku yaaherize kuteerayo ebiro , yaaraga abanyaruganda , yaatoora ogw'enyanja , yaaza Siriya aine Purisikila na Akwila . Ku yaabaire ari Kenkereya , yaamwerayo eishokye nk'oku yaabaire ahigire .
44018019	Ku baahikire Efeso , yaabatsigayo . Yaataaha omu iteeraniro wenka , yaahakana n'Abayudaaya .
44018020	Ku baamushabire ku abooshera ebindi biro , yaayanga .
44018021	Kwonka ku yaagiire kurugayo , yaabagira ati : Ruhanga yaaba akunzire , ndyagaruka . Atyo atoora ogw'enyanja , aruga Efeso .
44018022	Yaayambukira Kaisaariya , yaaza kuramutsya ekigombe ky'Abakristo , bwanyima yaataaha Antiokiya .
44018023	Okwo yaamarayo ebiro bikye atakagumiizemu rugyendo rwe , orw'okuraba omu nsi y'Abagalatiya n'omuri Furugiya , naagumya abaikiriza boona .
44018024	Ago magingo Omuyudaaya orikwetwa Apolo , enzaarwa ya Alekisanderiya , owaabaire ari omugambi murungi kandi orikumanya munonga Ebyahandiikirwe , akahika Efeso .
44018025	Kwonka nobu araabe yaabaire ayegyesiibwe eby'Omuhanda gwa Mukama , kandi naarangirira n'omuhimbo ebya Yesu n'okubyegyesa gye , hoona akaba naamanya eby'okubatiza kwa Yohaana byonka .
44018026	Purisikila na Akwila ku baamuhuriire naagambisa obumanzi omu iteeraniro , baamutwara , baayongyera kumwegyesa eby'Omuhanda gwa Ruhanga .
44018027	Apolo ku yaatungire ekiteekateeko ky'okwambuka kuza Akaiya , abanyaruganda baamugumya , baahandiikira abaikiriza baayo kumwakiira . Ku yaahikireyo , yaakwatsa munonga abaikiriize ahabw'okuhwerwa Ruhanga ,
44018028	ahabw'okuba akahakanisisa amaani Abayudaaya omu maisho g'abantu , kandi yaabashoboororera naayema omu Byahandiikirwe ku Yesu ari Kristo .
44019001	Apolo ku yaabaire akiri Korinto , Paulo yaagyenda naaraba omu kyanga kya ruguru , yaahika Efeso ei yaashangire abatendekwa bamwe .
44019002	Ku yaababuurize ati : Mukaheebwa Mutima Orikwera obu mwaikiriza ? Baamugarukamu bati : Ngaaha , nangwa titukahuriraga ku hariho Mutima Orikwera .
44019003	Agaruka ababuuza ati : Mbwenu shi mukabatizibwa muta ? Bati : Tukabatizibwa okwa Yohaana .
44019004	Paulo ati : Okubatiza kwa Yohaana kukaba kuri okw'abeegarukiremu kandi akaba ayehanangiriza abantu ngu baikirize ogwo orikwija amukuratiire , niwe Yesu .
44019005	Ku baahuriire ekyo , baabatizibwa omu iziina rya Mukama Yesu .
44019006	Kandi Paulo ku yaabataireho ati emikono , Mutima Orikwera yaabaijaho ; baatandika kugamba endimi n'okuranga .
44019007	Boona bakaba bari nka ikumi na babiri .
44019008	Bwanyima Paulo yaaza omu iteeraniro , yaagambiramu n'obumanzi , kandi yaahakaniramu n'obwengye kubaikirizisa eby'obukama bwa Ruhanga . Yaamara ameezi ashatu naakora atyo ,
44019009	okuhitsya obu bamwe omu baabaire nibamuhurira baagangaire , bakanga kwikiriza . Ku baatandikire bati kuhakanisiza eby'Omuhanda gwa Mukama omu maisho g'abantu , yaataana nabo , yaatwara abatendekwa be kwehereera , kandi buri izooba baaguma nibahanuurira omu kishengye kya Turaano eky'okwegyesezamu .
44019010	Yaagumizamu naakora atyo kumara emyaka ebiri ; ekyarugiremu , abantu b'omuri Asiya boona Abayudaaya n'Abaguriiki , baahurira ekigambo kya Mukama .
44019011	Ruhanga akakoresa Paulo eby'okutangaaza by'omutaano .
44019012	Bakaba batwara ebitambaara n'emitanda ebyabaire bimuhikaho , babikoza aha barwaire , bakira endwara , n'ebyago bibarugaho .
44019013	Abandi Bayudaaya abaabaire bagyenda nibabinga ebyago , bakateeraho kukoresa eiziina rya Mukama Yesu aha bantu abaabaire batembirwe ebyago , nibagira bati : Ninkuragiira omuri Yesu ou Paulo arangirira .
44019014	Omuri abo abaakikozire , hakaba harimu abatsigazi mushanju , batabani b'Omuyudaaya Sikeeva omuhongyerezi omukuru .
44019015	Ekyago kyabagarukamu kiti : Yesu nimmumanya na Paulo nimmumanya ; kwonka imwe muri baahi ?
44019016	Ogwo mushaija oriho ekyago nikwo kubagurukira , akaikarira ow'okubanza , akataho n'ondi , akabajuguta ; bakahunga omuri egyo nju bajwaire busha kandi bahutaire munonga .
44019017	Abantu boona ab'omuri Efeso , Abayudaaya n'Abaguriiki , ku baakihuriire , baatiina munonga ; haza eiziina rya Mukama Yesu ryaheebwa ekitiinwa kihango .
44019018	Baingi aha baikiriize , baija , baayatura ebi baabaire nibakora , baabitondoora byona .
44019019	Kandi abaabaire nibakora eby'obufumu , barundaana ebitabo byabo baabyokyeza omu maisho g'abantu . Obuguzi bwabyo bukabariirirwa , bwahitsya ebicweka by'efeeza obukumi butaano .
44019020	Kityo ekigambo kya Mukama kyayongyera kubuga n'amaani , kitarikuteerwa ha mutwe .
44019021	Ebyo byona ku byahwaire Paulo yaamariirira kugaruka Yerusalemu , naaraba Makedoniya na Akaiya . Yaagira ati : Ku ndaabe naaherize kuhikayo , niinyija kuza na Rooma .
44019022	Atyo yaatuma babiri aha bahwezi be , Timoteeho na Eraasito kumwebembera kuza Makedoniya , we akitsigaire omuri Asiya .
44019023	Omu bunaku obwo hakabaho akaimukiiriro k'akabi , akakwatiraine n'eby'Omuhanda gwa Mukama .
44019024	Omuheesi w'eby'efeeza orikwetwa Demetirio , owaabaire naaheesesa abanyamyoga baingi ebishushani by'endaaro za ruhangakazi Aritemi ,
44019025	akataho oruteerane ruhango rw'abantu be n'abandi abarikukora omurimo nk'ogwe . Yaabagira ati : Bashaija ' mwe , nimumanya omurimo gw'okuheesha ogu ku nigwo gutwemereizeho .
44019026	Mbwenu muherize kureeba nainga kuhurira , ti muri Efeso yonka , kureka n'ahandi hoona omuri Asiya , ku omushaija ogu Paulo ayohize kandi ahindwire abantu baingi munonga , naabashoboororera oku baaruhanga abakozirwe engaro batari baaruhanga n'akakye .
44019027	Eki tikirikwita bushuubuzi bwonka , kureka n'endaaro y'emandwakazi yaitu rugambwa Aritemi nikiija kugimaramu ensha , kandi tikiribura kwihaho kitiinwa ky'emandwakazi erikuramibwa omuri Asiya yoona n'ahandi hoona omu nsi .
44019028	Ebigambo ebyo bikabaitsa ekiniga , baatandika kwamuza bati : Aritemi w'Abeefeso niwe rugambwa !
44019029	Orurembo rwona rwaimukiirira , omutwe gw'abantu gwayeshuka omu kizaaniro , gwabindirana Abamakedoniya babiri , Gaayo na Arisitariko , abu Paulo yaabaire agyenda nabo .
44019030	Paulo yaayenda kuza omuri abo bantu kubaretsya , kwonka abatendekwa tibaamukundira .
44019031	Kandi na bamwe aha bakungu bakuru ba Asiya , abaabaire bari banywani be , baamutumaho nibamweshengyereza kutaza mu kizaaniro akeenaga omu kabi .
44019032	Obwo buri omwe akaba naayomba okwe , okuhitsya obu abaabaire bateeraniireho baabuzirwe kumanya ekiriho , n'abaingi batarikumanya ki beeteirwe .
44019033	Abayudaaya baayoha Alekisandero omu maisho gaabo . Ab'omu kimbuuro ky'abantu ku baimukize akaari k'okumuhigika , yaabaretsya n'omukono , ngu akaagira eki yaashoboororera abantu .
44019034	Kwonka ku baamanyire Alekisandero ku ari Omuyudaaya , baayamuza n'eiraka rimwe , bagumize bati : Aritemi ow'Abeefeso niwe rugambwa ! Baagumizamu batyo okuheza eshaaha ibiri .
44019035	Omuhandiiki ku yaaherize kucureeza ogwo mutwe gw'abantu , yaabagira ati : Imwe Banyaefeso ' mwe , hariho omuntu otarikumanya ngu orurembo rw'Abeefeso nirwo rurinda eiramizo rya Aritemi omukuru rugambwa , kandi n'ekishushani kye ekyarugire omu iguru ?
44019036	Ekyo tihariho n'omwe orikukihakanisa , kandi timushemereire kwimukiirira nari okukorera eryo ekintu nimurahukiiriza .
44019037	Abashaija aba abu mwareeta tibacumwire , kandi tibarogotsire ha mandwakazi yaitu .
44019038	Demetirio n'abanyamyoga bu aine ku baraabe baine ou barikufa nawe , hariho amaramuriro n'abategyeki bakuru , babe niyo baatwara orubanja rwabo .
44019039	Kandi ku muraabe mwine ebi murikwenda kubabuuza , mubibabuurize omu ruteerane rw'obutoosha .
44019040	Manya naitwe tukaateebwaho orubanja rw'okujagarara ahabw'ebyabaho eri izooba . Tihariho ky'okwekwatsa ekyakitukoresa , kandi titwine ky'oburyo ekyatureetera kuteeranira aha .
44019041	Ku yaaherize kugamba atyo , yaaragiira oruteerane kuyaabuuka .
44020001	Akajagararo ku kaahwaire , Paulo yaayeeta abaikiriza , yaabagambira eby'okubagumya , yaabaraga , yaimutsya orugyendo kuza Makedoniya .
44020002	Ku yaaherize kuraba omuri ebyo byanga , n'okubagambira ebigambo bingi by'okubagumya , yaaza Buguriiki .
44020003	Okwo amarayo ameezi ashatu . Ku yaabaire naayenda kutemba obwato kuza Siriya , Abayudaaya bacuma enaama y'okumwita . Nawe nikwo kucwamu kugaruka enyima akatoora ogwa Makedoniya .
44020004	Obwo akaba ashendekyereziibwe Sopateeri , mwene Puuro owa Beroya ; na Arisitariko na Sekundo Abatesalonika ; Gaayo owa Deribe na Timoteeho na Tukiko na Turofimo aba Asiya .
44020005	Boona baatwebembera nibaza Turoa ei baatutegyerereize .
44020006	Naitwe twaruga Filipi turi omu bwato , ebiro by'Emigaati Etatumbisiibwe biherize kuhwaho . Twabugabuganira nabo Turoa , hahingwireho ebiro bitaano ; okwo twamarayo ebiro mushanju .
44020007	Aha kiro ky'okubanza omu wiiki , tukateerana kurya kumwe omugaati , Paulo owaabaire arariire kugyenda bwasheesha , yaagumizamu naagamba nabo , bwarugaho bwaba eitumbi .
44020008	Ekishengye ky'ahaiguru eki twabaire tuteeraniiremu , kikaba nikyakwamu amatabaaza maingi .
44020009	Paulo ku yaagumiizemu naagamba , omutsigazi orikwetwa Eutuko , owaabaire ashutami aha ndeebareebo y'edirisa , yaahungira , oturo twarugaho twamurembya , yaahanantuka omuri kaanyinaashatu , yaayetuura ahansi . Bamwihaho afiire .
44020010	Paulo yaashuuma , yaajuumarira ogwo mwojo , yaamubumbatira , yaagira ati : Murekye kutiina , akihuriire .
44020011	Atyo agarukayo omu kishengye ky'ahaiguru , acwamu omugaati , aryaho , agumizamu naagamba okuhitsya obu yaarugireyo nibwaba , akagyenda .
44020012	Bwanyima baatwara ogwo mwojo ahuriire , omutima gwabagaruka omunda .
44020013	Itwe nu tukatemba obwato , twaza Aso kwakiirirayo Paulo , ahabw'okuba we akaba acwiremu kutoora ogw'ebigyere .
44020014	Ku yaatushangire Aso , twamuta omu bwato , twagumizamu twahika Mituleene .
44020015	Ku bwaseesire , twarugayo , twahika ahashungaine na Kiyo . Aha kiro kya kabiri twahika Samosi , kandi eizooba eryakuratsireho twayegaranjura Mileeto .
44020016	Obwo Paulo akaba amaririire kutaraba Efeso , ngu atakaakyerererwa omuri Asiya . Manya akaba aine obwira , ngu kyaba nikibaasika , abe omuri Yerusalemu aha kiro kya Pentekooti .
44020017	Paulo ku yaabaire ari Mileeto , yaatuma aha bakuru b'ekigombe ky'Abakristo ba Efeso kumushangayo .
44020018	Ku baahikireyo , yaabagambira ebigambo ebi ati : Nimumanya oku emitwarize yangye yaabaire eri , naaba kubaijamu omuri Asiya ,
44020019	oku naabaire mpeereza Mukama n'obucureezi bwingi , kandi nimumanya obusaasi n'ebihikiirizi ebyangwireho ahabw'enaama mbi z'Abayudaaya .
44020020	Tindarekire kubakorera kintu kyona ekibainiire omugasho omu kubarangirira n'okubahabura , muteeraniire hamwe kandi muri n'omu maka gaanyu ,
44020021	obwo niinyehanangiriza Abayudaaya n'Abaguriiki okweteisiza Ruhanga n'okwikiriza Mukama waitu Yesu .
44020022	Hati nimureeba ku ndikugyemwa Mutima kuza Yerusalemu ntarikumanya birambeho naahikayo ;
44020023	kureka omu buri kirorero ki ndabiremu , Mutima Orikwera ammanyiise gye , ku ndi ow'okuteebwa omu kihome n'okuhiiganisibwa .
44020024	Kwonka nyowe tiinyine ki ndikutiina omuri ebyo byona , n'amagara gangye tindikugeeta kantu , kizima niho ndikuhikiiriza orugyendo rwangye n'omurimo ogu Mukama Yesu yampaire , nikwo kuhamya Amakuru Marungi ag'embabazi za Ruhanga .
44020025	Mbwenu nimmanyira kimwe ku hatariho n'omwe omuriimwe , abu naahikireho nimbuzya eby'obukama bwa Ruhanga , orincwa eryera obundi .
44020026	N'ahabw'ekyo hati nimbahamiza ku ndi mwere ahariimwe mwena oku mwingana ,
44020027	ahabw'okuba nkabamanyisa eby'enaama ya Ruhanga byona ntarikwebarira .
44020028	Mwerinde kandi murinde obusyo bwona obu Mutima Orikwera yaabakwatsize kureeberera , okuba abariisa b'ekigombe kya Mukama , eki yaayecunguriire n'eshagama ye wenka .
44020029	Nimmanya gye ngu ku ndigyenda , emishega enshaarizi eryabataahirira , kandi obwo busyo teribugirira saasi .
44020030	Nangwa n'omuriimwe haryarugamu abantu abarihabisa abaikiriza .
44020031	N'ahabw'ekyo mwerinde , kandi mwijukye ku naamazire naimwe emyaka eshatu , ntarikwosha nyomushana na nyekiro nimpabura buri omwe n'amarira .
44020032	Hati nimbakwatsa Ruhanga n'ekigambo kye eky'embabazi . Abahamye , abahe omwanya ogu mwateekateekyeirwe omu beeziibwe boona .
44020033	Nyowe tinkashabaga muntu weena kasente nari eky'okujwara .
44020034	Manya mwena nimumanya ku emikono yangye egi niyo yaabaire empaisa eby'okutunga hamwe n'abu naabaire nyine .
44020035	Ebyo byona nkabikora kubooreka ku tushemereire kukoresa amaani , ngu tubone kuhwera abatagaine , obwo nitwijuka ebigambo bya Mukama Yesu , owaagizire ati : Okugaba kwine omugisha okukira okuheebwa .
44020036	Paulo ku yaaherize kugamba ebyo , yaatsimba amaju nabo boona , baashaba .
44020037	Obwo , boona bakaba nibarira , nibarengyeza Paulo emikono omu maraka , nibamunywegyera .
44020038	Ekyakizire kubareetera obusaasi n'okubagambira ngu tibarimucwa ryera bundi . Batyo baamushendekyereza , baamuhitsya aha bwato .
44021001	Bwanyima ku twaherize kutaana nabo , twatoora ogw'enyanja , twagumizamu tutyo , twahika Koosi . Eizooba ryakuratsireho , twahika Rooda . Okwo niyo twarugire nituza Patara ,
44021002	ei twashangire obwato burikuza Foinikiya , tukaburagaramu , tukagyenda .
44021003	Ku twaherize kuranzya Kupuro , twagitsiga orubaju rwa bumosho , twaza Siriya . Twarugayo twahika Tuuro , ahabw'okuba niyo baabaire nibaza kuteekuururira esika omu bwato .
44021004	Ku twaherize kubona abaikiriza , twamaraho ebiro mushanju . Ahabw'okuhaburwa Mutima , baagambira Paulo kutaza Yerusalemu .
44021005	Kwonka obunaku ku bwahikire , twaimutsya orugyendo . Boona hamwe n'abakazi n'abaana baatushendekyereza , okuhitsya obu twarugire omuri ekyo kirorero . Ku twahikire aha nkungu y'enyanja , twatsimba amaju twashaba . Bwanyima ku twaherize kuragana ,
44021006	twaza omu bwato , nabo baagarukayo owaabo .
44021007	Orugyendo rwaitu rw'okuruga Tuuro ku rwahwaire , twahika Putolemaida , ei twaramukiize abanyaruganda , tukabaraarira ekiro kimwe .
44021008	Ku bwaseesire twarugayo , twahika Kaisaariya . Twaraba ahari Filipo omurangirizi w'Amakuru Marungi , omwe ahari bari omushanju , twamuraarira .
44021009	Akaba aine bahara be bana enshugaane , bari abarangikazi .
44021010	Ku twabaire tumazireyo ebiro , haija omurangi orikwetwa Agabo , naaruga Buyudaaya .
44021011	Yaakwata orukoba rwa Paulo yaarwekomesa ebigyere n'emikono , yaagira ati : Oku nikwo Mutima Orikwera arikugamba ati : Mukama w'orukoba oru naija kukomwa atyo Abayudaaya b'omuri Yerusalemu , bamuheyo omu Banyamahanga .
44021012	Ekyo ku twakihuriire , itwe n'abandi boona abaabaire bariho , twayehanangiriza Paulo kutaza Yerusalemu .
44021013	Yaatugarukamu ati : Mbwenu ekyo nimukora ki ; haza muza aho , murira ngu muncwe entegye ? Manya nyowe tiinyeteekateekyeire kukomwa kwonka , kureka n'okufeera omuri Yerusalemu ahabw'eiziina rya Mukama Yesu .
44021014	Mpaho ku ayanga kutworobera , tumureka tugira tuti : Mukama eki arikwenda kikorwe .
44021015	Ebyo ku byahwaire , twakoma ebyaitu , twainamuka twaza Yerusalemu .
44021016	Bamwe omu baikiriza ba Kaisaariya baatushendekyereza , baatuhitsya aha nju y'Omunyakupuro ou twabaire nituza kuraarira , orikwetwa Munasooni , omwe aha baikiriza abaabandize .
44021017	Ku twahikire tuti omuri Yerusalemu , abanyaruganda baatutangirira n'okushemererwa kwingi .
44021018	Ku bwaseesire , Paulo yaagyenda naitwe kureeba Yakobo , kandi abakuru b'ekigombe ky'Abakristo boona bakaba bariyo .
44021019	Ku yaaherize kubaramutsya , yaabateekyerereza byona ebi Ruhanga yaamukoreise omu Banyamahanga .
44021020	Nabo ku baabihuriire , baahimbisa Ruhanga . Kwonka baamugira bati : Munyaruganda , iwe nooreeba oku enkumi n'enkumi z'Abayudaaya bahindukire bakaikiriza ; haza boona nibeezirika kukuratira eiteeka .
44021021	Kwonka bahuriire ku orikwegyesa Abayudaaya boona abatwire omu Banyamahanga kutsigaho eiteeka rya Musa ; kandi ngu noobagambira ku kitarikuragiirwa kushara batabani baabo , nari okukuratira emicwe y'eihanga .
44021022	Mbwenu tugire tuta ? Manya boona tibarikubura kuteerana , ku baraahurire ngu oizire .
44021023	Hati kora eki turikukuhabura . Aha twineho abashaija bana abaahigire ;
44021024	obatware , oyeyeze hamwe nabo , oihure byona eby'okubamwa eishokye . Ekyo nikiija kumanyisa boona ku ebi baakugambireho bitari by'amazima , kandi naiwe obutoosha ku okuratira eiteeka .
44021025	Mbwenu Abanyamahanga abaikiriize tuherize kubahandiikira , twabamanyisa ebi twahingwize , ku bashemereire kwetantara ebitambiirwe ebishushani , orwamba , enyama y'ebihotoirwe , n'ebikwatiraine n'obushambani .
44021026	Aha izooba eryakuratsireho , Paulo yaatwara abo bashaija , yaayezibwa nabo . Yaataaha omuri Nyaruju kumanyisa obunaku obu ebiro by'okwezibwa biraahweremu , ku nibwo ekihongwa kya buri omwe kiriheebwayo .
44021027	Ebiro ebyo omushanju ku byabaire biri haihi kuhwaho , Abayudaaya bamwe abaarugire Asiya baareeba Paulo omuri Nyaruju . Baimukiiriza abantu , baamukwata ,
44021028	nibayogoora bati : Imwe Baisiraeli ' mwe , nimutuhe emikono ! Ogu niwe mushaija oza buri hantu , akarangirira abantu naahakanisa eihanga ryaitu , eiteeka n'omwanya ogu . Mbwenu ataahize Abaguriiki omuri Nyaruju , atyo yaahagaza omwanya ogu ogurikwera !
44021029	Ekyo bakakigamba , ahabw'okuba bakaba baareebire Turofimo Omunyaefeso ari hamwe na Paulo omu rurembo , baateekateeka ngu Paulo amutaahize omuri Nyaruju .
44021030	Orurembo rwona rwajagarara , abantu baayooka , baakwata Paulo , baamukurubana , baamushohoza aheeru ya Nyaruju , ahonaaho enyigi zaakingwa .
44021031	Bakiba nibenda kumwita , enkuru ehika omukuru w'eihe , ku Yerusalemu yoona yaajagarara .
44021032	Ahonaaho ayeta abaserukare n'abakuru baabo , boohokyera abo bantu ; nabo ku bareeba omukuru w'eihe n'abaserukare , barekyera aho kuteera Paulo .
44021033	Ogwo omukuru w'eihe ku yaahikire Paulo , yaamukwata , yaaragiira ku bamukomesa enjegyere ibiri , yaabuuza ati : Ogu n'oha , kandi akozire ki ?
44021034	Bamwe omuri ekyo kimbuuro ky'abantu bagarukamu nibabuuza , bamwe eki , n'abandi ekindi ; orwari rwabo rumuremesa kushoboorokyerwa eki barikugamba , nawe nikwo kuragiira ku batwara Paulo omu kigo ky'abaserukare .
44021035	Ku baahikize Paulo aha bitembezo , ekyo kimbuuro ky'abantu kyayeyongyera kugira ekishinjo , abaserukare nikwo kumukiriza ;
44021036	abantu boona bakaguma babakuratiire nibayogoorekana bati : Mumwite !
44021037	Kwonka Paulo ku yaabaire arangariire kutaahibwa omu kigo , yaabuuza omukuru w'eihe ati : Noonyikiriza kugira eki naakugambira ? Onu ati : Biri noogamba Oruguriiki ?
44021038	Tiiwe Munyamisiri ori ogomeise abantu ebiro ebi , akatwara omu ihamba abashaija enkumi ina abaitsi b'abantu ?
44021039	Paulo amugarukamu ati : Nyowe ndi Omuyudaaya enzaarwa y'omu rurembo Taruso orw'omuri Kilikiya . Naakweshengyereza , nyikiriza ngire eki naagambira abantu .
44021040	Onu amwikiriza . Paulo nikwo kuretsya abantu n'omukono ayemereire aha bitembezo . Boona ku baacecekire , yaabagambira omu Ruheburaayo .
44022001	Mpaho Paulo agambira Abayudaaya ati : Beene waitu na baataata , nimuhurire ebi naaza kubagambira niinyetonganira .
44022002	Ku baahuriire yaabagambira omu Ruheburaayo , baaceceka okukiraho . Paulo yaabagira ati :
44022003	Ndi Omuyudaaya enzaarwa ya Taruso omuri Kilikiya . Nkakurira omuri orwo rurembo , naatendekwa Gamalieli kukuratira eiteeka rya baatataitwe nk'oku riri . Buzimazima nkaba nyine omuhimbo gw'ebya Ruhanga nk'oku mugwine hati .
44022004	Nkahiiganisa ab'Omuhanda ogu n'amaani gangye goona , naaboha abakazi n'abashaija , naabataisa omu kihome .
44022005	Ekyo omuhongyerezi omukuru n'oruteerane rwona orw'abakuru omu ihanga nibakihamya . Manya bakampa n'ebaruha kuzitwarira beene waabo omuri Damasiko . Nkazayo ngu nyiheyo embohe , nzireete Yerusalemu , zifubirwe .
44022006	Ku naabaire ninkigyenda , ndi haihi kuhika Damasiko , nk'omu ihangwe , ahonaaho naayakirwa ekimurinkano kihango nikiruga omu iguru , kyanyehinguririza .
44022007	Naagwa ahansi , naahurira eiraka niringira riti : Saulo , Saulo , nompiiganisiza ki ?
44022008	Naanye naagarukamu nti : Ori oha , Mukama wangye ? Nawe yangira ati : Niinye Yesu owa Nazareeti , ou orikuhiiganisa .
44022009	Abantu bu naabaire nyine , baakareeba ekyo kimurinkano , kwonka tibarahuriire iraka ry'orikugamba naanye .
44022010	Naagira nti : Mukama wangye , mbwenu nkore ki ? Mukama yangarukamu ati : Imuka , oze Damasiko , okwo niyo oraagambirirwe byona ebi oteekateekyeirwe kukora .
44022011	Ekyo kimurinkano kikaaka munonga , kyampumya , bagyenzi bangye nikwo kunkwatira ekihimbo , nkabona kuhika Damasiko .
44022012	Omushaija orikwetwa Ananiya , omunyadiini orikukuratira eiteeka kandi orikusiimwa Abayudaaya boona abatwireyo ,
44022013	akaija kundeeba . Yaanyemerera aha rubaju , yangira ati : Mwene tata Saulo , humuuka . Ahonaaho naahumuuka , naamureeba .
44022014	Bwanyima yangira ati : Ruhanga wa baatatenkuriitwe akutooraine kumanya ebi akunda , n'okureeba Ogwo Ohikiriire , kandi n'okuhurira eiraka rye .
44022015	Manya noija kuba kareebi we omu bantu boona , noohamya ebi waareebire n'ebi waahuriire .
44022016	Kandi mbwenu oteekirwe ki ? Imuka , obatizibwe , oyogibweho ebibi byawe noohoogyera eiziina rye .
44022017	Ku naaherize kugaruka Yerusalemu , naaza omuri Nyaruju kushaba ; ahonaaho naashusha nk'orikuroota ,
44022018	naareeba Mukama . Yangira ati : Rahuka , orugye Yerusalemu juba , ahabw'okuba abaamwo tibarikwija kwikiriza ebi orikungambaho nonjurira .
44022019	Naamugarukamu nti : Mukama wangye , nibamanya ku naabaire ngyendagyenda omu mateeraniro , ninta omu kihome abarikukwikiriza kandi nimbateera ebyasha .
44022020	Nobu baita Sitefano omujurizi waawe , nkaba nyemereireho niinyikirizana n'abarikumwita , ndinzire ebijwaro byabo .
44022021	Nawe nikwo kungira ati : Irooko , nkutume hare omu Banyamahanga .
44022022	Abantu bakaguma bamutegire okutu , okuhitsya obu yaagambire ebyo bigambo , bakatandika kuyogoora bati : Ogwo mushaija nimumwihe aha butaka ! Tashemereire kugumaho !
44022023	Obwo bakaba nibatokoorekana , nibahungyeetsa eminagiro yaabo , kandi nibatuumuura omucuucu ahaiguru .
44022024	Omukuru w'eihe Omurooma nikwo kuragiira kumutaasya omu kigo , n'okumuteera ebyasha kumutakisa , abone kumanya ekirikutokoorekanisa kityo Abayudaaya .
44022025	Ku baaherize kumukoma , Paulo yaabuuza omukuru orikurinda , ati : Omu iteeka nimwikirizibwa kuteera omuntu ebyasha , ari Omurooma kandi atakatonganisiibwe ?
44022026	Ogwo mukuru w'abaserukare ku akihurira , agyenda abiteera omukuru w'eihe , ati : Ebyo noomanya eki orikukora ? Manya ogu mushaija n'Omurooma .
44022027	Omukuru w'eihe nikwo kwija akamubuuza ati : Ngambira , kwokwo ori Omurooma ?
44022028	Paulo amugarukamu ati : Eego , nikwo ndi . Omukuru w'eihe agarukamu ati : Nyowe okutunga oburooma bukancwera ebintu . Paulo nawe ati : Manya nyowe nkabuzaarirwamu .
44022029	Mbwenu obwo abaabaire nibenda kumutakisa , bamurugaho ahonaaho , kandi omukuru w'eihe , ku amanya ngu abohire Omurooma , atiina munonga .
44022030	Eizooba eryakuratsireho , ahabw'okwenda kumanya eky'amazima eki Abayudaaya barikumutabaaririza , ogwo mukuru w'eihe aragiira ku babohoorora Paulo , kandi aragiira abahongyerezi abakuru n'ab'eishengyero boona kuteerana ; atyo areeta Paulo , amwemereza omu maisho gaabo .
44023001	Paulo ahamya amaisho ab'eishengyero , atandika kugamba ati : Banyaruganda , okuhitsya eri izooba ntuura nintwaza gye omu maisho ga Ruhanga , ntaine kirikunshinja .
44023002	Ku yaagambire ekyo , Ananiya omuhongyerezi omukuru yaaragiira abeemereire Paulo haihi , kumuteera aha munwa .
44023003	Paulo yaamugira ati : Iwe kisiika kisiigirwe einoni ' we , Ruhanga naiwe aryakuteera ! Oshutami aha kitebe kuncwera orubanja nk'oku eiteeka riri , haza oragiira kunteera kunu kitarikwikirizibwa ?
44023004	Abaabaire bamwemereire aha rubaju bagira bati : Ka noojuma omuhongyerezi mukuru wa Ruhanga !
44023005	Paulo agarukamu ati : Beene tata , naaba ntarikumanya ku ari omuhongyerezi omukuru , manya ekyahandiikirwe nikigira kiti : Otarijuma omutegyeki w'eihanga ryawe .
44023006	Paulo ku yaamanyire ngu abateeraniire aho , abamwe n'Abasadukaayo , abandi n'Abafarisaayo , yaagambira Eishengyero n'eiraka rihango , ati : Beene waitu , nyowe ndi Omufarisaayo kandi omwana w'Abafarisaayo . Nintabaarizibwa ahabw'okuba itwe twikiriza ngu abafiire baryazooka .
44023007	Ku yaabaire yaaheza ati kugamba ekyo , Abafarisaayo n'Abasadukaayo baimutsya empaka , eishengyero ryayecwamu kabiri .
44023008	Manya Abasadukaayo bagira ngu , tihariho kuzooka kandi tihariho baamaraika nobu yaakuba emitima ; haza kunu Abafarisaayo babiikiriza byonshatu .
44023009	Haabaho orwari rwingi , bamwe aha bahangu b'eiteeka ab'omu kigombe ky'Abafarisaayo baayemerera , baabahakanisa n'amaani bati : Titurikureeba eki ogu mushaija ashobize . Shana Mutima nari maraika akaaba niwe amugambiire !
44023010	Empaka ku zaarambire , omukuru w'eihe yaatiina , ngu batakaanyururana Paulo bakamutaanyaguza , yaaragiira engabo ze kushuuma , zimubasikure , zimutware omu kigo .
44023011	Nyekiro Mukama yaamubonekyera , yaamugira ati : Hama ! Nk'oku wambeera kareebi omuri Yerusalemu , obe nikwo waatwaza n'omuri Rooma .
44023012	Ku bwaseesire , Abayudaaya baayeteerana : baacuma enaama nibahiga ku batarikwija kurya nari kunywa okuhitsya obu baraite Paulo .
44023013	Abaacumire egyo naama bakaba nibeeshumba ahari makumi ana .
44023014	Baaza aha bahongyerezi abakuru n'aha bakuru omu ihanga , baabagira bati : Twahigira kimwe ku tutarikwija kurabya kantu mu kanwa , tutakaitsire Paulo .
44023015	Mbwenu imwe hamwe n'eishengyero , ekyanyu n'okushaba omukuru w'eihe kumubareetera , mushushe nk'abarikwenda kwetegyereza gye eby'orubanja rwe ; reero ekyaitu n'okweteekateeka tukamwita atakabahikire .
44023016	Kwonka mwihwa wa Paulo yaahurira egyo naama y'okumugwera ; yaaza omu kigo , yaagigambira Paulo ,
44023017	N'onu yaayeeta omwe omu bakuru b'abaserukare igana , yaamugira ati : Twara omutsigazi ogu aha mukuru w'eihe , aine eki arikwenda kumugambira .
44023018	Yaamutwara , yaamuhitsya omukuru w'eihe , yaagira ati : Paulo embohe yaanyeta , yanshaba kukureetera omutsigazi ogu , ngu aine eki arikwenda kukugabira .
44023019	Omukuru w'eihe nikwo kumukwata omukono , akamuta aha rubaju , akamubuuza ati : Nooyenda kungambira ki ?
44023020	Onu ati : Abayudaaya baacuma enaama y'okushaba kureeta Paulo omu ishengyero nyencakare , nk'abarikwenda kubuuririza gye eby'orubanja rwe .
44023021	Kwonka iwe otabaikiriza kukubeihabeiha , ahabw'okuba hariho abantu barikweshumba ahari makumi ana abamugwereire , kandi baherize kuhiga ngu tibarirya , tibarinywa , kureka baaheza kumwita . Na mbwenu bariyo beeteekateekire , bategyereize eki oraagambe .
44023022	Omukuru w'eihe atyo araga ogwo mwojo naamwehanangiriza ati : Otagira ou waagambira ku waabimmanyisa .
44023023	Bwanyima omukuru w'eihe akeeta babiri aha bakuru b'abaserukare , yaabagira ati : Muteekateekye abaserukare magana abiri , hamwe n'ab'embaraasi makumi mushanju n'ab'amacumu magana abiri , baze Kaisaariya shaaha ishatu za nyekiro .
44023024	Haza mutungire Paulo embaraasi z'okutemba , mumutwarire Felikisi omutegyeki omukuru , atahikirweho kabi .
44023025	Yaahandiika n'ebaruha erikugira eti :
44023026	Ow'ekitiinwa Omutegyeki Omukuru Felikisi , nyowe Kalaudio-Lusiya , ninkuramutsya .
44023027	Omushaija ogu akwatsirwe Abayudaaya , kandi bakaamwitsire kuri ntahikireho n'abaserukare bangye nkamuhunzya , ahabw'okuba maanyire ku ari Omurooma .
44023028	Ahabw'okwenda kumanya eki barikumutabaariza , mmutwaire omu maisho g'eishengyero ryabo ,
44023029	naashanga eki barikumutura kiine akakwate n'ebi barikufa omu by'eiteeka ryabo , kwonka ataine rubanja orushemereire kumwitisa nari kumutaisa omu kihome .
44023030	Ku mmanyire ngu bamwiniire enaama y'okumwita , naarahuka kumukwoherereza , kandi naamanyisa abarikumutabaariza ku bagambira omu maisho gaawe eki barikufa nawe . Ogumeho .
44023031	Abaserukare baakora nk'oku baaragiirwa , baatwara Paulo nyekiro , baamuhitsya Antipatiri .
44023032	Ku bwaseesire , baamutsigira ab'embaraasi kugumizamu nawe bo baagaruka omu kigo .
44023033	Ku baahikire Kaisaariya , baaha ogwo mutegyeki omukuru ebaruha , kandi baamukwatsa Paulo .
44023034	Ogwo mutegyeki omukuru ku yaashomire egyo baruha , yaamubuuza ekyanga ki arikurugamu . Ku amanya ngu naaruga Kilikiya ,
44023035	amugira ti : Orubanja rwawe niinyija kuruhurira baakitabaaza baahika aha . Atyo aragiira ku bamurindira omu kikaari kya Herode .
44024001	Ku haahingwireho ebiro bitaano , Ananiya omuhongyerezi omukuru , yaija n'abakuru omu ihanga hamwe n'ow'okubatonganira orikwetwa Terutuulo ; baatabaariza Paulo omu maisho g'omutegyeki omukuru . Ku baamwetsire , Terutuulo yaatandika kumutabaariza ati :
44024002	Ow'ekitiinwa Felikisi , eihanga eri nirikusiima ahabw'okurireetera obusingye bwingi , n'ebindi ebi okora kurishemeza .
44024003	Ebyo byona nitubiikiriza , kandi obutoosha ahi turi hoona nitubikusiimira munonga .
44024004	Ntakusiibiizeyo , ninkushaba otuhurireho kakye .
44024005	Okukugambira amazima , tureebire ngu omushaija ogu atunyangaraize munonga ; naarabanisamu Abayudaaya omu nsi yoona , kandi niwe mwebembezi w'ekigombe ky'Abanazareeti .
44024006	Ataireho n'okuhagaza Nyaruju , nikwo kumukwata [ ngu tumucwere orubanja nk'oku eiteeka ryaitu riri .
44024007	Kwonka Lusiya , omukuru w'eihe , yaabitaahamu , yaamutwaka n'amaani .
44024008	Yaaragiira abarikumutabaariza kwija aha omu maisho gaawe . ] Na ' mbwenu ku oraamubuuze , nibwo oraayemanyire amazima ga byona ebi turikumutabaariza .
44024009	Abayudaaya nabo baakwatanisa nawe nibahamya ebyo ku nikwo biri .
44024010	Omutegyeki omukuru ku yaasimiize Paulo ngu agambe , onu yaagira ati : Nimmanya ku omazire emyaka mingi noocwera abantu b'ensi egi emanja . Mbwenu nikyo ndikwetonganirira omu maisho gaawe nyine obwesigye .
44024011	Iwe wenka ku oraabuuze , noija kumanya ku hatakahingwireho biro birikweshumba ikumi na bibiri nyinamukire Yerusalemu kuramya .
44024012	Kandi ti kyamazima okugira ngu baranshangire nimpakana n'omuntu weena , nari ningomesa abantu , yaaba muri Nyaruju , yaaba mu mateeraniro , nari ahandi hoona omu rurembo .
44024013	N'ebi barikuntabaariza hati , tibaine buhamya bwabyo .
44024014	Eki ndikwemera omu maisho gaawe n'eki : Nyowe ndamya Ruhanga wa baatatenkuriitwe , ninkuratira Omuhanda gwe , ogu bo barikweta ogw'ekigombe ekyecwireho , obwo niinyikiriza byona ebiri omu iteeka kandi n'ebyahandiikirwe abarangi .
44024015	Obwo nyine amatsiko omuri Ruhanga nkabo , ku haribaho okuzooka kw'abahikiriire n'abatahikiriire .
44024016	Omuri ebyo nkora kyona eki ndikubaasa kugira omutima gutarikushinjwa obunaku bwona ahari Ruhanga n'aha bantu .
44024017	Ku haahingwireho emyaka , naareetera abanaku b'eihanga ryangye eby'okubahwera n'okureeta emitoijo .
44024018	Ku naabaire ninkibikora , banshanga omuri Nyaruju , naaherize kwezibwa , ntainemu bantu kandi ntaine bu njagaraize . Kwonka Abayudaaya abaarugire Asiya ,
44024019	nibo baakwizire aha , bakantabaariza ku baakuba baine eki barikufa naanye .
44024020	Nangwa n'aba abari aha , bagambe ekicumuro eki baareebire nikinsinga , obu baanyemereza omu maisho g'eishengyero .
44024021	Kureka kimwe kyonka eki naagambire nyemereire omu maisho gaabo , nikyo ekyo eky'okuzooka kw'abafiire , eki murikuntonganisa hati omu maisho gaanyu .
44024022	Mpaho Felikisi owaabaire naamanya gye eby'ogwo Muhanda , ku yaahuriire ekyo , orubanja yaarurinza agandi mazooba , naagira ati : Lusiya , omukuru w'eihe , ku araabe yaizire , nibwo ndaahurire orubaja rwawe .
44024023	Atyo yaaragiira omukuru w'abaserukare igana kuguma arinzire Paulo ari enkwatwa , kwonka atarikukumwakumwa kandi batarikuzibira bantu be kwija kumushuura .
44024024	Ku haahingwireho ebiro , Felikisi yaija n'omukazi we Durusila Omuyudaayakazi . Yaatuma , baareeta Paulo ; yaamutega okutu , yaahurira ebi arikwegyesa aha by'okwikiriza Kristo Yesu .
44024025	Kwonka Paulo ku yaatandikire kugamba aha by'okuhikiirira n'eby'okwerinda n'eby'ekiro ky'okucwererwaho orubanja okuribaho , Felikisi yaatiina , yaamugira ati : Mbwenu obwa hati ogyende ; ku ndikwenda ndyakweta .
44024026	Obwo bwona akaba aine amatsiko , ngu Paulo naija kumuha enguzi , nikyo yaagumiire naamweta atyo kaingi kugaaniira nawe .
44024027	Emyaka ebiri ku yaahwaireho , omwanya gwa Felikisi gwagiibwamu Porikio-Fesito ; kandi Felikisi ogwo , ahabw'okwenda kusiimwa Abayudaaya , yaatsiga Paulo omu kihome .
44025001	Fesito ku yaabaire amazire ebiro bishatu ahikire omu ishaza , yaaruga Kaisaariya , yainamuka Yerusalemu .
44025002	Abahongyerezi abakuru n'abakuru b'Abayudaaya baamugambira eby'orubanja rwa Paulo ,
44025003	nibamushaba n'ekihika kubakorera eky'embabazi , akabareetera Paulo Yerusalemu , babone kumugwera bamwitire omu muhanda .
44025004	Kwonka Fesito yaabagarukamu ku Paulo arikwija kuguma Kaisaariya ari omu kihome , kandi ku we arikwija kugarukayo juba .
44025005	Yaayongyera yaabagira ati : K'abaine obushoboorozi omuriimwe bashuume hamwe naanye , kandi ku haraabe hariho ekintu kyona eki ogwo mushaija yaashobize , bamutabaarize .
44025006	Ku yaamazire nabo ebiro bitarikweshumba ahari munaana nari ikumi , yaashuuma Kaisaariya . Aha izooba eryakuratsireho , yaashutama aha kitebe kye ky'oburamuzi , yaaragiira ku bareeta Paulo .
44025007	Ku baamureetsire bati , Abayudaaya , abaabaire barugire Yerusalemu baamwehinguririza nibamutabaariza bingi , kandi eby'amaani ebi bo batarabaasize kuhamya .
44025008	Paulo we yaayetonganira ati : Nyowe tinkakoraga kintu kyona ekirikuhenda eiteeka ry'Abayudaaya , nari okushobya ahari Nyaruju , nainga okucumura ahari Kaisaari .
44025009	Fesito ahabw'okwenda kusiimwa Abayudaaya , yaagira Paulo ati : Noikiriza kwinamuka Yerusalemu , kuba niyo waatonganisizibwa emanja ezi omu maisho gangye ?
44025010	Kwonka Paulo yaamugarukamu ati : Nyowe nyemereire omu maisho g'ekitabe ky'eiramuriro erya Kaisaari , niho nshemereire kutonganisizibwa . Naiwe nookimanya gye ku ntaine kintu kyona eki ndashobeize Abayudaaya .
44025011	Ku ndaabe niinyomeserezibwa orubanja rwona orw'okuunyitisa , ntaruga aha , muunyite . Kwonka ebi aba bantu barikuntabaariza ku biraabe bitarimu nsha , tihariho oine obushoboorozi bw'okubandekurira . Nyowe naajurira ahari Kaisaari .
44025012	Fesito ku yaaherize kwehanuuza aha bahabuzi be , yaamugarukamu ati : Waajuriire ahari Kaisaari ; owa Kaisaari obe niyo waaza .
44025013	Ku haahingwireho ebiro , omugabe Aguripa na Berinike baahika Kaisaariya kutangirira Fesito .
44025014	Baateerayo ebiro . Fesito nikwo kuteekyerereza ogwo mugabe eby'orubanja rwa Paulo , naagira ati : Aha hariho omushaija ou Felikisi yaatsigire omu kihome .
44025015	Naanye ku naabaire ndi Yerusalemu , abahongyerezi abakuru hamwe n'abakuru b'Abayudaaya baamutabaariza , nibenda ngu acwerwe orubanja rumusingye .
44025016	Kwonka naabagira nti : Ti mucwe gw'Abarooma kucwera omuntu orubanja , baakimutabaariza batariho , kandi atakaikiriziibwe kwetonganira orubanja rubarikumutura .
44025017	N'ahabw'ekyo ku baizire aha , naanye tinaasiibyayo . Aha izooba eryakuratsireho , naashutama aha kitebe omu iramuriro , naaragiira ku bareeta ogwo mushaija .
44025018	Abarikumutabaariza ku baayemereire , tibaamutabaariza rubanja rwona orubi nk'oku naabaire ninteekateeka .
44025019	Kureka baamutonganisa ebitari bimwe ebikwatiraine n'ediini yaabo , n'eby'omushaija owaafiire orikwetwa Yesu , ou Paulo yaabaire naagira ngu ahuriire .
44025020	Nyowe ku naashobangiriirwe kutaaha omu bintu nk'ebyo , naamubuuza ku araabe naikiriza kuza Yerusalemu , akaba niyo yaabitonganisizibwa .
44025021	Kwonka Paulo yaajurira ahari Rubambansi , ngu abe niwe yaamucwera orubanja ; naanye nikwo kuragiira ku arindwa , okuhitsya obu ndimwoherereza Kaisaari .
44025022	Aguripa yaagira Fesito ati : Naanye nkaayenzire kuhurira ogwo muntu . Onu ati : Orabumuhurire nyencakare .
44025023	Ku bwaseesire , Aguripa na Berinike baizira omu kitiinwa kingi , baataaha omu iramuriro bashagatiirwe abakuru b'amahe n'abanyamaziina b'omuri orwo rurembo ; mpaho Fesito yaaragiira ku bareeta Paulo .
44025024	Bwanyima Fesito ogwo yaagira ati : Nyakusinga Aguripa , naimwe mwena abateeraniire aha , nimureeba omu maisho gaanyu omushaija ou Abayudaaya boona ab'omuri Yerusalemu n'ab'aha banshabire nibandigitirira kandi nibatokoorekana , ngu tashemereire kurekwa akagumaho .
44025025	Nyowe ahabwangye nkareeba ku ataine kicumuro ki arakozire eky'okumwitisa ; kwonka we ku yaajuriire ahari Rubambansi , naacwamu eky'okumwoherezayo .
44025026	Kandi nk'oku ntaine kishoboorokire eky'okuhandiikira Rubambansi omugabe aha by'ogu mushaija , nikyo naamureetera omu maisho gaanyu mwena , munomuno omu maisho gaawe , Nyakusinga Aguripa , ngu mbone kutunga eki ndaahandiikye .
44025027	Manya nindeeba ku kitahikire kwohereza embohe , ntoorekire manja zirikugitabaarizibwa .
44026001	Mpaho Aguripa agira Paulo , ati : Hati noikirizibwa kwetonganira . Paulo nawe nikwo kwimutsya omukono , akatandika kwetonganira , ati :
44026002	Nyakusinga Aguripa , ningira ngu naahiirwa okureeba eri izooba naaza kwetonganira omu maisho gaawe emanja zoona ezi naatabaariziibwe Abayudaaya ,
44026003	kandi okukira munonga ahabw'okuba noomanyira kimwe eby'emicwe n'empaka z'Abayudaaya . N'ahabw'ekyo ninkweshengyereza , ogumisirize , ompurire .
44026004	Abayudaaya boona nibamanya eby'emitwarize yangye okwiha omu buto , kandi naaba kutandika , nibamanya eby'amagara gangye ndi omu bantu b'eihanga ryangye n'omuri Yerusalemu .
44026005	Okwiha ira nibammanya kandi nibabaasa kukihamya , baaba nibenda , ku naabaire nkuratira ekigombe ekirikukiza ebindi kuhitsya emigyenzo y'ediini yaitu , kandi ku nyowe mba Omufarisaayo .
44026006	Mbwenu hati nintonganisibwa ahabw'okugira amatsiko aha ki Ruhanga yaaraganiise baatataitwe , ekyaraganisiibwe
44026007	ab'enganda zaitu ikumi na ibiri kukitunga , baaba nibeezirika kuramya Ruhanga nyomushana na nyekiro . Ahabw'ago matsiko , Nyakusinga , nikyo Abayudaaya barikuntonganisiza .
44026008	Mbwenu imwe Bayudaaya ' mwe , ahabw'enki nimugira ngu Ruhanga okuzoora abafiire n'ekintu eki mutarikubaasa kwikiriza ?
44026009	Nyowe nkaba nteekateeka ngu gukaba guri omurimo gwangye kukora kyona eki ndikubaasa kurwanisa eiziina rya Yesu owa Nazareeti .
44026010	Ekyo nkakikorera omuri Yerusalemu ; naata abahikiriire baingi omu kihome , obwo abahongyerezi abakuru bampaire obushoboorozi ; kandi ku baabaire bacwerwa orw'okwitwa , naanye nkisiima .
44026011	Emirundi mingi nkaba ngyenda nindaba omu mateeraniro , mbaha ebiheneso , obwo ninteeraho kubagyema , ngu beehakane enyikiriza yaabo . Okumanya ku naabaire mbagirira ekiniga kihango , nkaba ntaho n'okubakurata omu ndembo z'agandi mahanga .
44026012	Omu hururu emwe nk'ezo , ku naabaire ninza Damasiko , mpairwe obushoboorozi kandi ntumirwe abahongyerezi abakuru ,
44026013	Nyakusinga , ku bwabaire bwaba eihangwe nkwaitse ningyenda , naareeba okwaka okurikumurinkana kukira okw'eizooba kwaruga omu iguru . Kwayaka munonga kuunyehinguriirize nyowe n'abu naabaire ningyenda nabo .
44026014	Twena twagwa ahansi , reero naahurira eiraka niringambira omu Ruheburaayo , riti : Saulo , Saulo , nompiiganisiza ki ? Nooyeruhiza busha kuteera omuhunda omugyere .
44026015	Ntyo ngira nti : Ori oha , Mukama wangye ? Mukama angarukamu ati : Niinye Yesu ou orikuhiiganisa .
44026016	Kwonka imuka , oyemerere , ahabw'okuba eki naakubonekyerera n'eki : Naakutoorana kuba omuheereza wangye , kandi kareebi w'okuhamya oku wandeeba , n'ebindi ebi ndikweyorekyeramu .
44026017	Ndyakujuna ab'eihanga ryawe Abaisiraeli , nkwihe n'omu mikono y'Abanyamahanga abu naaza kukutumamu .
44026018	Obahumuure , barugye omu mwirima , baze omu mushana , baimuure Sitaane , beehongyere Ruhanga , kandi ahabw'okuunyikiriza basaasirwe ebibi byabo , batungye omugabo hamwe n'abeeziibwe .
44026019	N'ahabw'ekyo , Nyakusinga Aguripa , nyowe tinkubaasize kugomera okwo kubonekyerwa kwarugire omu iguru .
44026020	Mpaho naakora eki ntakukozire , naatandikira aho kurangirira ab'omuri Damasiko , naataho aba Yerusalemu n'ab'omuri Buyudaaya yoona kandi n'Abanyamahanga , nimbeehanangiriza kweteisa n'okukubuukira Ruhanga , nibakora ebishemereire abeegarukiremu .
44026021	Ekyo nikyo Abayudaaya bankwatiire ndi omuri Nyaruju , bakenda kuunyita .
44026022	Kwonka ahabw'okurindwa Ruhanga , nkyemereireho n'okuhitsya eri izooba , nimpamiza abakuru n'abato , kandi ebi ndikugamba bitari bindi , kureka ebi abarangi na Musa baagambire ngu biryabaho :
44026023	ku Kristo aribonabonesibwa kandi ahabw'okuba ow'okubanza kuzooka omu bafiire ku Abayudaaya hamwe n'Abanyamahanga aribahwezesa .
44026024	Ku yaabaire yaahika ahari ekyo naakyetonganira , Fesito yaagamba n'eiraka rihango ati : Paulo , ka waayanjuka ! Manya okwega munonga kwawe nikwo kukwanjwire omutima .
44026025	Paulo amugarukamu ati : Ow'ekitiinwa Fesito , tiinyanjukire , kureka ebi ndikugamba n'amazima gonka .
44026026	Omugabe ebi naabimanya , na hati nimmugambira ntaine keekyengo , ahabw'okuba nimpamya ku ebi byona arikubimanya ; kandi tindabikoreire mu keehogo .
44026027	Nyakusinga Aguripa , noikiriza eby'abarangi ? Hoona nimmanya ku orikubiikiriza .
44026028	Aguripa nikwo kugira Paulo ati : Ebishi , waaburaho kakye kumpindura Omukristo !
44026029	Paulo amugarukamu ati : Yaaba bikye nari bingi , kwonka nyowe eki ndikushaba Ruhanga , tiiwe wenka , kureka n'abandi mwena abampuriire eri izooba , mube nkaanye okwihaho eby'ezi njegyere .
44026030	Mpaho omugabe aimuka hamwe n'omutegyeki omukuru na Berinike n'abandi boona abaabaire bashutami nabo .
44026031	Ku baaherize kuyaabuuka , baagambirana bonka , bati : Ogu mushaija taine ki akozire ekishemereire kumwitisa nari kumukomesa .
44026032	Aguripa nawe yaagira Fesito ati : Ogu muntu akaarekwirwe , kuri atarajuriire hari Kaisaari .
44027001	Ku kyaherize kuhamibwa ngu tutoore ogw'enyanja kuza Italiya , Paulo n'embohe ezindi baabakwatsa omukuru w'abaserukare orikwetwa Yulio , ow'omu ihe rya Rubambansi .
44027002	Twatemba emeeri eya Aduramuito , eyaabaire neeza kuraba aha nyambukiro z'omwegyeego gwa Asiya , twatoora ogw'enyanja , obwo twine Arisitariko , Omunyamakedoniya owa Tesalonika .
44027003	Eizooba eryakuratsireho , twahika Sidoni ; okwo Yulio yaagirira Paulo embabazi , yaamwikiriza kwegaba omuri banywani be kuruhuukirayo .
44027004	Ku twarugire okwo , twagaruka twaza omu nyanja , kandi ahabw'omuyaga kutureetwa omu maisho , twagyenda nitwekiikuura ekirwa kya Kupuro ,
44027005	twacwekanisiza enyanja ahari Kilikiya na Panfuliya , twahika Muura ey'omuri Lukiya .
44027006	Okwo niyo omukuru w'abaserukare igana yaashangire emeeri erikuruga Alekisanderiya neeza Italiya , akagitutamu .
44027007	Tukamara ebiro nitugumizamu mpora , okuhitsya obu twahikire haihi na Kuniido twakabire . Ahabw'omuyaga kutatwikiriza kuhikayo , twatoora ogurikwekiikuura ekirwa kya Kureete , haihi n'enkokora ya Salumoone .
44027008	Twaitanisa nitwekiikuura , okuhitsya obu twahikire omwanya gurikwetwa Nyambukiro-nungi , haihi n'ekirorero Lasaya .
44027009	Ebiro bingi ku byahingwireho , orugyendo rw'omu nyanja rwaba orw'akabi . Ebiro by'okwesiibyakwo byashangwa byahingwire . Paulo nikwo kubahabura ,
44027010	ati : Bakama bangye , oku ndikureeba orugyendo oru nirwija kuba orw'akabi , ti kusiisikarirwa bintu na meeri byonka , kureka n'okufeerwa amagara gaitu .
44027011	Kwonka omukuru w'abaserukare igana yaata omutima aha by'omukuru w'abavugi b'emeeri na mukama waayo , okukira okuguta aha bi Paulo yaagambire .
44027012	Kandi ahabw'enyambukiro egyo kutaba nungi kumariramu ebiro by'embeho , abaingi baasiima kugumizamu , ngu ebyo biro babimarire Foinikiya , enyambukiro ya Kureete erikureeba orubaju rwa buryo n'orwa bumosho eza burengyerwa-izooba .
44027013	Akayaga karikuheheeza ku kaahuuhire nikaiha omu bukiizi-bwa-buryo , baateekateeka ngu eki baaba nibenda kyaba kwo , baatsibura emeeri , yaatandika kugyenda neeraba aha rubaju rwa Kureete haihi n'enkungu .
44027014	Kwonka ku haabaire hatakahingwireho mwanya muhango , baateerwa omuyaga gw'amaani maingi , ogwetwa ogwa bukiizi-bwa-bumosho bwa burugwa-izooba , ogwaizire nigucwekanisa ekirwa .
44027015	Emeeri yaaremwa kugyema ei gwabaire nigureetwa . Naitwe nikwo kugureka gukaba nigwo gwatutwara .
44027016	Twayekiika omu mwegyeego gw'akarwa kakye akarikwetwa Kauda , bwanyima twabona kuhamiza akaato aha meeri twaherize kufa kubi munonga ;
44027017	baakatembya aha meeri , baakagikomeraho n'emirunga y'ebyoma nibagigyehinguririza . Kandi ku baatiinire kushaayira omu musheenyi gw'enkungu za Suriti , batsibura emeeri ngu batwarwe omuyaga .
44027018	Ku twacurangiibwe munonga omuyaga , aha izooba eryakuratsireho baatandika kunaga esika omu nyanja .
44027019	Kandi aha izooba rya kashatu , baatambika n'emikono yaabo ebirikugyendesa emeeri .
44027020	Ku twamazire ebiro bingi tutarikureeba izooba , nobu zaakuba enyonyoozi , kandi n'eihunga ritatuurize , twahwera kimwe amatsiko g'okukira .
44027021	Ku haahingwireho ebiro bingi bataine ki barikurya , Paulo yaabeemerera ahagati , yaabagira ati : Bagyenzi bangye , kuri mwampuriire , mukareka kuruga Kureete mukaakizire okusiisikarirwa oku kwona hamwe n'okufeerwa ebintu .
44027022	Kwonka mbwenu nimbeehanangiriza , murekye kwehwa amatsiko . Tihariho orikwija kufa omuriimwe , kureka emeeri yonka .
44027023	Manya eki kiro maraika wa Ruhanga , ou ndi owe kandi ou ndamya , anyemereire aha rubaju ,
44027024	yangira ati : Paulo , otatiina ; ori ow'okwemerera omu maisho ga Kaisaari , kandi ahabwawe Ruhanga naija kurinda boona abari naiwe omu bwato , bakire .
44027025	Reero nu , bagyenzi bangye , mugume . Niinyesiga Ruhanga , buzimazima ebintu nibiija kuba nk'oku mmanyisiibwe ;
44027026	kwonka nitwija kugira ekirwa ki twanagwaho .
44027027	Aha kiro kya ikumi na bina , ku twabaire turi omu nyanja Aduriya nitucurangibwa omuyaga , nk'omu itumbi , abarimbi baakyenga ku hariho ensi ei bari haihi kuhikaho .
44027028	Baagyera oburaingwa bw'amaizi obw'okuzimu , bwaba ebigyere igana na makumi abiri kandi ku baagyenzireho akaanya , baagaruka baagyera , baashanga buri makumi mwenda .
44027029	Kwonka ahabw'okutiina ngu tutakaayehonda aha rukiri , baatambika ahansi ebitsibo bina , nibeema aha isinga ry'enyima , baahumbya ngu busheeshe .
44027030	Abarimbi bamwe ku baateireho kucwa omu meeri , bashuumya obwato omu nyanja nk'abarikutambika ebitsibo aha isinga ryayo ery'omu maisho .
44027031	Paulo yaagira omukuru w'abaserukare igana n'abaserukare be , ati : Aba bantu ku baraabe batagumire mu meeri , timuri b'okukira .
44027032	Abaserukare nikwo kushara emirunga y'obwato , bakabureka bukagyenda .
44027033	Ku bwabaire buri haihi kutaagurukana , Paulo yaabeehanangiriza boona kugira eki baarya , yaabagira ati : Hati mwahitsya ebiro ikumi na bina mushobeirwe , mwemereize omutima , mwitsirwe enjara , mutaine ki murikurya .
44027034	Mbwenu nimbeehanangiriza mugire eki mwarya ; nikyo kiraabahe amaani , kandi tiharikwija kugira kashokye na kamwe akaraabure aha mitwe yaanyu mwena .
44027035	Ku yaaherize kugamba ebyo , yaakwata omugaati , yaasiimira Ruhanga omu maisho gaabo boona , yaagucwamu , yaatandika kurya .
44027036	Boona baagarukwa omutima omunda , baarya .
44027037	Twena abaabaire bari omuri egyo meeri tukaba turi abantu magana abiri na makumi mushanju na mukaaga .
44027038	Ku baaherize kurya baiguta , baanaga engano omu nyanja ngu emeeri eyanguhirwe .
44027039	Ku bwaseesire , abarimbi tibaamanya nsi ei bahikireho , kwonka baayetegyereza ku guri omukono gw'enyanja oguriho enyambukiro y'omusheenyi ; baayenda kuba niho baahikiza emeeri , kyaba nikibaasika .
44027040	Mpaho baakomoorora ebitsibo , baabitsiga omu nyanja , kandi omuri ako kaanya baayuzya emirunga y'ebirikubogora emeeri . Bwanyima baahanika eitanga ry'omu maisho , boorekyeire ei omuyaga gurikutoora , baagyema enyambukiro .
44027041	Kwonka ku baahikire ahu emishumba erikubugabuganira , egyo mishumba yaabatwara , yaabahitsya ahu amaizi gari magufu , emeeri yaashaaya . Eisinga ery'omu maisho ryayecumitamu ryahamiramu , obwo ery'enyima ryatandika kushatashaturwa ebingonzi birikwehuura .
44027042	Abaserukare baaza omu naama y'okwita embohe , ngu hatakaagira owaaziha , akatoroka .
44027043	Kwonka mukama waabo ahabw'okwenda kukiza Paulo , yaabazibira kukora eki baabaire nibenda . Yaaragiira abarikubaasa kuziha , ku baba nibo baabanza kwetuura omu nyanja , bakambuka ;
44027044	reero abandi babakurate bari aha mbaaho nari aha bishatuka by'emeeri . Batyo boona baahika aha nkungu buhooro .
44028001	Ku twaherize kuhika aha nkungu buhooro , twamanya ku ekyo kirwa kirikwetwa Malita .
44028002	Abatuuzi baayo baatukunira okutakareebwaga . Baatwakiira n'okushemererwa kwingi , kandi ahabw'enjura eyaabaire yaatandikire kugwa , n'obunaku buri obw'embeho , baatuhembera omuriro .
44028003	Paulo ku yaarundaine omuganda gw'enku , yaazita , aha muriro , haatimbiramu empiri neehunga ekibiga ky'omuriro , yaamuramata aha ngaro .
44028004	Enzaarwa z'egyo nsi ku baareebire ekyo kikooko nikimureereetera aha ngaro , baagambirana bati : Ogu muntu buzima n'omwitsi w'abantu . Akizire enyanja ; buhitsya ya Ruhanga terikumureka akagumaho .
44028005	Kwonka we ekyo kikooko yaakikunkumurira omu muriro atabaireho kabi ,
44028006	nobu abantu baateekateekire ngu naija kuzimba juba , nari shi agwe aho afeereho . Ku baaherize kutegyereza omwanya muhango , baareeba ataabaho kabi , baatandika kuteekateeka okundi , nibagira bati : Ogu ni ruhanga ?
44028007	Haihi n'aho hakaba hariho mahiro y'omukungu w'ekyo kirwa orikwetwa Pubulio . Yaatwakiira , yaatukunira munonga okumara ebiro bishatu .
44028008	Omu bunaku obwo ishe wa Pubulio akaba arambiire arwaire omushwija n'esheshe . Paulo yaazayo kumureeba , yaashaba Ruhanga , yaamutaho engaro , yaamukiza .
44028009	Ekyo ku kyabaireho , abandi barwaire b'ahari ekyo kirwa nabo baija , baatambirwa .
44028010	Abaayo bakatuha ekitiinwa kingi ; kandi ku twagiire kuza omu bwato , baatamu eby'entanda byona ebi twabaire nitwetenga .
44028011	Ku haahwaireho ameezi ashatu , twatoora ogw'enyanja turi omu meeri eriho akashushani k'Empasha , eyaabaire erugire Alekisanderiya , ehungiire ebiro by'embeho aha kirwa .
44028012	Twahika Surakuusa , twamarayo kashatu .
44028013	Twarugayo , twagyenda nitwekiikuura , twahika Reegio . Ku twabaire twateerayo ekiro kimwe , haija omuyaga gw'Obukiizi-bwa-buryo ; aha kiro kya kabiri twahika Puteoli ,
44028014	ei twashangire abanyaruganda , bakatushaba kumara nabo ebiro mushanju , bwanyima tukeegaranjura Rooma .
44028015	Abanyaruganda ku baahuriire ngu twahikayo , baija baatubuganira aha Kajagiro ka Api n'aha Maju Ashatu g'Okucumbikamu . Paulo ku yaabareebire , yaasiima Ruhanga , omutima gwamugaruka omunda .
44028016	Ku twahikire omuri Rooma , Paulo yaikirizibwa kweraaza , aine omuserukare orikumurinda .
44028017	Ku haahingwireho ebiro bishatu , Paulo yaayeta Abayudaaya ba Rooma abakuru kuteerana . Ku baateeraine , yaabagira ati : Beene waitu , nobu ndaabe ntaine ki naashobeize abantu , nari okushiisha emicwe ya baatatenkuriitwe , kwonka nkakwatirwa omuri Yerusalemu , naateebwa omu mikono y'Abarooma .
44028018	Ku bantonganiise , baashanga ntaine rubanja rw'okuunyitisa , baayenda kundekura .
44028019	Kwonka Abayudaaya baayanga , naanye nikwo kujurira ahari Kaisaari , ntaine ki ndikwenda kutabaariza ab'eihanga ryangye .
44028020	Mbwenu nikyo naashabira kubareeba n'okugamba naimwe ; ahabw'okuba eki Isiraeli etuura etegyereize , nikyo kinteisize omuri ezi njegyere .
44028021	Nabo baamugarukamu bati : Itwe titukatungaga baruha zirikuruga Buyudaaya ezirikukugambaho , nobu yaakuba omuntu w'owaanyu orahikire aha kutugambira enkuru mbi ahariiwe , nari kukutebyaho kubi .
44028022	Mbwenu tukaayenzire ku oba niiwe waatugambira ebyawe oku byemi . Itwe eki turikumanya aha kigombe eki , n'eki abantu barikugambaho kubi hoonahoona .
44028023	Mpaho Abayudaaya baaragaana na Paulo erindi izooba ; kandi baija baingi ahari eryo izooba omu nju ei yaabaire acumbikiremu . Yaabashoboororera ebye , naabahamiza eby'obukama bwa Ruhanga kandi naateeraho okubaikirizisa Yesu , obwo naajuriza eby'eiteeka rya Musa n'ebyahandiikirwe abarangi . Ebyo akabibagambira okwiha omu kasheeshe okuhitsya omu mwabazyo .
44028024	Abamwe baabiikiriza , kwonka abandi baabyanga .
44028025	Batyo tibaikirizana . Reero ku baabaire nibaimuka kugyenda , Paulo yaabagambira eky'aha muheru ati : Mutima Orikwera ka yaagambire gye , obu yaagambira baashwenkuriimwe naakirabya omu murangi Isaaya , ati :
44028026	Irooko , oze omuri eryo ihanga , origambire oti : Okuhurira kwo muryahurira , kwonka timurishoboorokyerwa . Okureeba kwo muryareeba , kwonka timuryetegyereza .
44028027	Ahabw'okuba emitima y'ab'eihanga eri ebaire ebitsire , amatu gaabo nigahurira kubi , n'amaisho gaabo bagahumiize , ngu batakaareebesa ago maisho gaabo , bakahuriza amatu gaabo , bakeetegyerezesa emitima yaabo , bakampindukira , nkabakiza .
44028028	Paulo ayongyera abagira ati : Mbwenu mukimanye ku obutumwa bw'okujuna kwa Ruhanga bwoherereziibwe Abanyamahanga kandi nibaija kubuhurira .
44028029	[ Ku yaaherize kugamba ebyo , abo Bayudaaya baamurugaho nibahakana munonga bonka na bonka . ]
44028030	Paulo akamara emyaka ebiri yoona omu nju ei yaabaire apangiise . Yaaguma naayakiira boona abaabaire baija kumutaayaayira ,
44028031	naabarangirira eby'obukama bwa Ruhanga , kandi naayegyesa ebya Mukama Yesu Kristo ataine keekyengo , kandi hatariho muntu n'omwe orikumuzibira .
45001001	Nyowe Paulo , omuheereza wa Kristo Yesu , owaayeetsirwe kuba entumwa , nkashoroorerwa kurangirira Amakuru Marungi
45001002	agu Ruhanga yaaraganisiize ira omu Byahandiikirwe Ebirikwera , naagarabya omu barangi be .
45001003	Ago Makuru Marungi nigagamba aha Mwana we owaazairwe omu buntu ari mwijukuru wa Daudi ,
45001004	kandi omu bwaruhanga ahabw'okuzooka kwe omu bafiire , akahamibwa ku ari Omwana wa Ruhanga oine obushoboorozi . Niwe Yesu Kristo Mukama waitu ,
45001005	owaatuhaire omugisha gw'okuba entumwa , ngu tubone kuhitsya amahanga goona aha kworoba okuruga omu kumwikiriza .
45001006	Naimwe muri omuri abo abaayeetsirwe kuba aba Kristo Yesu .
45001007	Mbwenu imwe mwena abakundwa ba Ruhanga ab'omuri Rooma , abaayeetsirwe kuba abarikwera , nimbendeza emigisha n'obusingye , ebikomooka ahari Ruhanga Tataitwe na Mukama Yesu Kristo .
45001008	Okubanza ninsiima Ruhanga wangye omuri Yesu Kristo ahabwanyu mwena , ahabw'okuba okwikiriza kwanyu nikurangaanwa omu nsi yoona .
45001009	Nyowe mpeereza Ruhanga n'omutima gwangye gwona , nindangirira Amakuru Marungi g'Omwana we . Niwe areeba oku ntuura nimbaijuka obutoosha omu kushaba kwangye ;
45001010	nimmweshengyereza , ngu ku araabe naakisiima , aha muheru gwa byona , mbahikyeho buhooro .
45001011	Manya nyine orushusho rw'okubareeba , ngu nkaabareetera ekiconco kya Mutima kubahamya .
45001012	Nikwo kugira ngu tubone kugumyana n'okwikiriza kwaitu twembi , okwanyu n'okwangye .
45001013	Banyaruganda , niinyenda mumanye ku kaingi naayenzire kwija owaanyu , ngu omurimo gwangye gukaabaanamu ebijuma nk'oku gwabyanire omu bandi Banyamahanga ; kwonka n'okuhitsya hati nkiine ebinzibiire .
45001014	Manya nyowe , Abaguriiki n'abatari Baguriiki , abeegyesiibwe n'abateegyesiibwe , boona mbaineho eibanja .
45001015	N'ahabw'ekyo naimwe abari omuri Rooma , niinyenda munonga kubarangirira Amakuru Marungi .
45001016	Manya nyowe Amakuru Marungi tigankwatsa nshoni , ahabw'okuba n'amaani agu Ruhanga ajunisa omuntu weena orikwikiriza , okubandiza aha Bayudaaya na bwanyima aha Baguriiki .
45001017	Ahabw'okuba omuri ago Makuru nimwo hareebekyera okuhikiirira okuruga ahari Ruhanga . Okuhikiirira okwo Ruhanga akutuha ahabw'okwikiriza , kandi kugumizamu kweyongyera nitwikiriza , nk'oku kyahandiikirwe ngu : Ohikiriire ahabw'okwikiriza aryagira amagara .
45001018	Kwonka Ruhanga ayema omu iguru kufubira abatamutiina . Nibo bantu enyabibi abazindazindisa amazima eby'okutahikiirira kwabo .
45001019	Manya ebibaasa kumanywa ahari Ruhanga bibashoboorekyerwa , ahabw'okuba akabibooreka .
45001020	Ensi yaaba kuhangwa , entuura ye etareebwa , nikwo kugira ngu obushoboorozi bwe obutahwaho n'obwaruhanga bwe , bireeberwa gye omu bi yaahangire ; n'ahabw'ekyo baba bataine ky'okwekwatsa .
45001021	Manya nobu baraabe baamanyire Ruhanga , hoona tibaramuhimbiise nka Ruhanga nari okumusiima ; kureka bakahungutuka ebiteekateeko , emitima yaabo ebitsire yaashwekwa omwirima .
45001022	Batyo omu kweyeta abanyabwengye baaba ebifamutima .
45001023	Omu mwanya gw'okuramya Ruhanga otafa , baaramya ebishushani by'abantu abafa n'eby'enyonyi n'eby'enyamaishwa n'eby'ebigyendesa enda .
45001024	Nikyo Ruhanga yaabarekyeire , emitima yaabo ekaruruuhira eby'enshoni , bakahemura emibiri yaabo bonka na bonka .
45001025	Omu mwanya gw'amazima ga Ruhanga bakatamu ebishuba , bakaramya ebihangirwe , bakabiheereza okukira Omuhangi ohimbisibwa ebiro byona ! Amiina .
45001026	Nikyo Ruhanga yaabarekyeire bakategyekwa okwetenga kwabo kubi : abakazi baabo baareka ebi emibiri yaabo yaahangiirwe , baagikoresa ebitari by'obuhangwa ;
45001027	abashaija nibakora eby'enshoni aha bandi bashaija , batyo baayereetera ekifubiro ekishemereire obufamutima bwabo .
45001028	Kandi ku baayangire nkana kweta ahari Ruhanga , Ruhanga nawe nikwo kubareka bakagira emitima efiire kukora ebitahikire .
45001029	Baijura emiringo yoona ey'okutahikiirira : obubi ; omururu , eitima . Baijura eihari , obwitsi , entongani , obugobya , obwinazi . Baaba abanyaanyaatsi ,
45001030	abagambuurana , abanga Ruhanga , ab'amaryo , abeetunguura , abeemanya , abagunja ebibi , abatahurira bazaire ,
45001031	abafu b'omutima , abaita-ndagaano , abateeta ha bantu , abatagira saasi .
45001032	Abo nobu baraabe bamanya orubanja oru Ruhanga acwera abakora nk'ebyo ku bashemereire kufa , hoona tibagarukira ha kubikora kwonka , kureka bataho n'okusiima abarikubikora .
45002001	N'ahabw'ekyo , iwe muntu ' we ocwera ondi orubanja , toine ky'okwekwatsa . Manya omu kurumucwera , naiwe oba noorwesingisa , ahabw'okuba naiwe kirucwa okora nk'ebyo .
45002002	Nitumanya ku orubanja oru Ruhanga acwera abakora nk'ebyo , ruba ruhikire .
45002003	Iwe muntu ' we ocwera abakora nk'ebyo orubanja , haza naiwe noobikora , nooteekateeka ngu oryakira orubanja oru Ruhanga arikucwera ?
45002004	Nainga shi nooyekiitira embabazi ze enyingi n'okukwata mpora kwe n'okugumisiriza kwe , haza otarikumanya ku ezo mbabazi za Ruhanga nizo zikureetera kwegarukamu ?
45002005	Kwonka ahabw'okugangaara kw'omutima gwawe ogutarikwenda kweteisa , oyebiikiire ekiniga ekiribaho aha kiro ky'ekiniga , eki Ruhanga arishuuruuriraho encwa ye y'orubanja ehikiriire ,
45002006	akazimuurira buri omwe nk'ebi yaakozire oku biri .
45002007	Obwo abenda kutunga ekitiinwa n'okusiimwa n'okutafa , abagumisiriza nibakora ebirungi , aryabaha amagara agatahwaho .
45002008	Abandi ab'empaka kandi abatoorobera mazima , kureka bakeeroha omu bibi , Ruhanga aryabafubira n'ekiniga .
45002009	Omuntu weena okora ebibi , aryabonabonesibwa , areebe enaku , okubandiza aha Muyudaaya okuhika aha Muguriiki .
45002010	Kandi omuntu weena okora ebirungi , aryaheebwa ekitiinwa , asiimwe kandi agire obusingye , okubandiza aha Muyudaaya okuhika aha Muguriiki .
45002011	Manya Ruhanga tashoroora mu bantu .
45002012	Boona abaakozire ebibi batarikumanya iteeka , baryahwerekyerera batarikuturwa iteeka . Kandi boona abaakozire ebibi nibamanya eiteeka , baryacwerwa orubanja nk'oku eiteeka riri .
45002013	Ahabw'okuba abahurira eiteeka kwonka , tibo bahikiriire ahari Ruhanga , kureka abakora ebi eiteeka riragiira , nibo baribarwa kuba abahikiriire .
45002014	Abanyamahanga abatagira iteeka , omu buhangwa ku bakora eki eiteeka riragiira , bo bonka beebeera eiteeka , nobu baba bataine eryo iteeka .
45002015	Booreka ku eki eiteeka ryenda , kihandiikirwe omu mitima yaabo . Haza obwo eiraka ry'omu mitima yaabo riba nirikihamya , kandi ebiteekateeko byabo biba nibibashinja nari nibibahakanira .
45002016	Nikwo kiriba n'aha izooba eri Ruhanga aricwisizaho Yesu Kristo orubanja rw'ebi abantu baakozire omu mubonano , nk'oku kiri omu Makuru Marungi agu naatumirwe kurangirira .
45002017	Kwonka iwe oyeyeta Omuyudaaya , okabukaarira omu iteeka , okeehimbisiza omuri Ruhanga ;
45002018	okamanya ebi arikwenda , okasiima ebirikukira oburungi ahabw'okwegyesibwa eby'omu iteeka ;
45002019	iwe oyesiga ku ori omwebembezi w'empumi kandi ohwezesa abari omu mwirima ,
45002020	omuhabuzi w'abataine bwengye , omwegyesa w'abaana bato , ahabw'okuba omu iteeka okumanya kwona n'amazima goona nimwo biba .
45002021	Mbwenu iwe , oyegyesa abandi , toyeyegyesa ? Iwe , orangirira abandi okutaiba , oiba ?
45002022	Iwe , ogira ngu omuntu tashemereire kushambana , oshambana ? Iwe , onuga ebishushani ebiramibwa , oiba eby'omu ndaaro ?
45002023	Iwe , oyehimbisiza omu iteeka , ogayisa Ruhanga noorihenda ?
45002024	Manya kikahandiikwa ngu Eiziina rya Ruhanga nirijumwa omu Banyamahanga ahabwanyu .
45002025	N'ekya buzima , okusharwa nikugasha waaba noohitsya eiteeka , kureka ku orikuhenda eiteeka , biri okusharwa kwawe kwahinduka nk'otakasharwaga .
45002026	Mbwenu shi omuntu otashazirwe ku araabe naahitsya ebiragiro by'omu iteeka , Ruhanga tarikwija kumubara nk'oshazirwe ?
45002027	Nari omuntu otashazirwe mubiri , kwonka akahitsya eby'omu iteeka , tarikusingisa orubanja iwe orikuhenda eby'omu iteeka , haza oine ebyahandiikirwe omu iteeka kandi oshazirwe ?
45002028	Manya Omuyudaaya kashushu tiwe ogwo oreeberwa omu byaharuguru ; n'okusharwa okw'amazima tikwo okwo okw'aharuguru aha mubiri .
45002029	Kureka Omuyudaaya kashushu niwe ogwo ow'omunda ; n'okusharwa okw'amazima n'okw'omu mutima kutari kw'omu bihandiiko by'eiteeka , kureka okw'omuri Mutima . Okusiimwa kw'ogwo muntu tikuruga ha bantu , kureka ahari Ruhanga .
45003001	Mbwenu shi Omuyudaaya naakiza ki abandi ? Nainga shi okusharwa nikugasha ki ?
45003002	Nibigasha munonga omu miringo yoona . Eky'okubanza , Abayudaaya nibo baakwatsiibwe ebigambo bya Ruhanga .
45003003	Mbwenu shi tugambe ki , abamwe ku baraabe batarabaire beesigwa ? Okutaba beesigwa kwabo kuryazibira Ruhanga okuba omwesigwa ?
45003004	Rubuuza ! Manya Ruhanga aba ow'amazima , nobu omuntu weena aba omunyakishuba , nk'oku kyahandiikirwe ngu : Oba ohikire omu bigambo byawe , kandi osinga , baaba nibakucwera orubanja .
45003005	Okutahikiirira kwaitu ku kuraabe nikworeka ku Ruhanga acwa orubanja omu bwinganisa , mbwenu shi tugambe ki ? Tugire ngu Ruhanga ku atufubira , aba atahikire ? Ningamba nk'oku abantu bagamba - -
45003006	Rubuuza ! Ku yaakuba atari mwinganisa , akaacwera ata ensi orubanja ?
45003007	Mbwenu shi ebishuba byangye ku biraabe nibireetera amazima ga Ruhanga kukiraho kworekwa ahabw'ekitiinwa kye , ahabw'enki nincwerwa orubanja nk'omusiisi ?
45003008	Kandi n'enki ekituzibira kukora ebibi , ngu harugyemu ebirungi ? Manya ekyo nikyo bamwe batubeiherera , ngu nikwo tugamba . Abo bantu kihikire okucwerwa orubanja rukabasinga .
45003009	Mbwenu tugire tuta ? Ebyo itwe Abayudaaya twine eki turikukiza abandi ? Ngaaha , n'akakye ! Ahabw'okuba tuherize kuhamya ku abantu boona , Abayudaaya n'Abaguriiki , bategyekwa ekibi ,
45003010	nk'oku kyahandiikirwe ngu : Tihariho ohikiriire , nangwa n'omwe ;
45003011	tihariho orikwetegyereza , nari orikusherura Ruhanga .
45003012	Boona bakahaba , boona hamwe bakahinduka entakimazire . Tihariho orikukora gye , nangwa n'omwe .
45003013	Emimiro yaabo n'ebituuro byashami . Baryarya n'endimi zaabo . Ebi bagamba ni bibi nk'obushegu bw'encwera .
45003014	Akanwa kaabo kaijwire okukyeena n'obushaarizi .
45003015	Barahuka kusaasa abantu n'okubaita .
45003016	Ei baza yoona batsigayo okuhwerekyereza n'enaku .
45003017	Tibamanya kutuurana gye n'abantu omu busingye .
45003018	Okutiina Ruhanga tikuri mu biteekateeko byabo .
45003019	Nitumanya ku byona ebi eiteeka rigamba , bikwata aha bu ririkutegyeka , kuzibira abantu kugira eby'okwekwatsa , kureka ab'omu nsi yoona kuba ab'okucwerwa Ruhanga orubanja .
45003020	Manya omu maisho ge tihariho muntu n'omwe oribarwa kuba ohikiriire ahabw'okuhitsya ebiri omu iteeka , ahabw'okuba ekibi kimanywa ahabw'eiteeka .
45003021	Kwonka hati hareebekire ku hariho okuhikiirira okurikuruga ahari Ruhanga , okutarikwema mu iteeka ; kandi eiteeka n'abarangi nibikuhamya .
45003022	Nikwo kuhikiirira kwa Ruhanga ahabw'okwikiriza Yesu Kristo , okuheebwa boona abamwikiriza . Haza boona nibaingana ,
45003023	ahabw'okuba boona bakashiisha , baafeerwa kuhika ahari Ruhanga ow'ekitiinwa ,
45003024	kureka baheerwa busha okuhikiirira ahabw'embabazi ze , ahabw'okucungurwa okuri omuri Kristo Yesu .
45003025	Yesu ogwo omu kufa kwe akateebwaho kuba ekarabo y'ebibi by'abamwikiriza . Okwo nikwo Ruhanga yaayorekire ku ari ohikiriire . Manya omu kugumisiriza kwe , ebibi ebyakozirwe ira
45003026	akabirenzya amaisho , ngu abone kworeka omu biro ebi ku aba ohikiriire , kandi ku aha okuhikiirira omuntu weena oikiriza Yesu .
45003027	Mbwenu aho ekirikutwehimbisisa kirahi ? Tikiriho . Ahabw'enki ? Ahabw'ebi tukora ? Ngaaha , kureka ahabw'okwikiriza .
45003028	Ahabw'okuba nituhamya ku omuntu aheebwa okuhikiirira ahabw'okwikiriza , kutari habw'okukora ebirikuragiirwa eiteeka .
45003029	Nainga shi Ruhanga n'ow'Abayudaaya bonka ? Abanyamahanga bo ti waabo ? Eego kwo , n'owaabo nabo .
45003030	Manya Ruhanga aba omwe , aha abashazirwe okuhikiirira naihirira aha kwikiriza kwabo , n'abatashazirwe akubaha ahabw'okwikiriza kwabo .
45003031	Mbwenu shi eiteeka nituriihaho ahabw'okwo kwikiriza ? Nikikabure ! Kureka niturihamya .
45004001	Mbwenu shi tugambe ki aha byabaire ahari Aburahamu , tataitwe omu mubiri ?
45004002	Manya Aburahamu kuri yaahairwe okuhikiirira ahabw'ebi yaakozire , akaagizire eky'okwehimbisizaho , kwonka ahari Ruhanga tarakigizire .
45004003	Mbwenu Ebyahandiikirwe nibigamba ki ? Nibigira biti : Aburahamu akaikiriza Ruhanga , ekyo kyamubarirwa kuba okuhikiirira .
45004004	Manya weena okora omurimo , ebihembo bye tibimubarirwa nk'ebimuheereirwe busha , kureka nk'enyihurano .
45004005	Kandi oteegamira bi arikukora , kwonka akaikiriza Ruhanga oyeza abasiisi akabahindura abarungi , okwikiriza Ruhanga kwe nikwo kumureetera okuhikiirira .
45004006	Nk'oku Daudi nawe yaarangire omugisha oguheebwa omuntu ou Ruhanga abara kuba ohikiriire , ataine bi akozire ati :
45004007	Ka n'ab'omugisha abasaasiirwe ebishobyo byabo , bakaihwaho ebibi byabo !
45004008	Ka n'ow'omugisha omuntu ou Mukama atabarira kibi !
45004009	Mbwenu ogwo mugisha guba ogw'abashazirwe bonka , nari n'ogw'abatashazirwe nabo ? Twagira tuti : Okwikiriza kwa Aburahamu kukamureetera kubarwa kuba ohikiriire .
45004010	Mbwenu shi kukamubarirwa ryari ? Yaashazirwe nari atakashazirwe ? Tikuramubariirwe yaashazirwe , kureka atakashazirwe .
45004011	Bwanyima nikwo kusharwa . Ekyo kikaba akamanyiso k'okuhamya okuhikiirira , oku yaatungire ahabw'okwikiriza atakashazirwe . Mpaho nawe nikwo kuba ishenkuru wa boona abaikiriza batashazirwe , bakabarwa kuba abahikiriire .
45004012	Kandi ngu abe ishenkuru w'abashazirwe , abatafiire kusharwa kwonka , kureka kandi abagyendera omu kirari ky'okwikiriza oku tataitwe Aburahamu yaabaire aine atakashazirwe .
45004013	Manya Aburahamu n'abaijukuru tibararaganisiibwe kuhungura ensi ahabw'okuhitsya eby'omu iteeka , kureka ahabw'okuhikiirira okwarugire omu kwikiriza kwabo .
45004014	Abahamira aha iteeka kuri nibo bahunguzi , okwikiriza biri n'okwa busha , n'okuraganisa biri tikwine mutambo .
45004015	Manya eiteeka ritureetera okufubirwa Ruhanga ; kandi ahu eiteeka ritari , tihabaho kurihenda .
45004016	Nikyo okwo kuhikiirira kukomookyera aha kwikiriza , ngu okuraganisa kubone kuba okw'embabazi kandi kuhamize baijukuru be boona , ti abo bonka abaramatira aha iteeka , kureka n'abo abaine okwikiriza nk'okwa Aburahamu . Manya Aburahamu niwe tataitwe twena ,
45004017	nk'oku kyahandiikirwe ngu : Nkakutaho kuba ishenkuru w'amahanga maingi . Aburahamu ogwo ekyo akakiraganisibwa Ruhanga ou yaikiriize , niwe ogwo ozoora abafiire kandi oragiira ebitariho bikabaho .
45004018	Aburahamu akaikiriza , yaagira amatsiko omu mwanya gw'okugahwa , ngu abone kuba Ishenkuru w'amahanga maingi , nk'oku yaagambiirwe ati : Oruzaaro rwawe ruryaba rutyo .
45004019	Kwonka taratentebukire mu kwikiriza , nobu yaareebire omubiri gwe guri nk'oguhwaireyo , ahabw'okuba akaba ahikize emyaka y'obukuru nka igana ; na Saara ari engumba .
45004020	Kandi tiharabaireho kutaikiriza okwamureeteire kubangaanisa eki Ruhanga yaaraganiise , kureka akongyera kugira okwikiriza kuhamire , haza yaaha Ruhanga ekitiinwa .
45004021	Manya akaba naahamiza kimwe ku Ruhanga arikubaasa kukora eki yaaraganiise .
45004022	Nikyo okwikiriza kwe kwamureeteire kubarwa ku ari ohikiriire .
45004023	Kwonka ebigambo ebirikugira biti : Kukamureetera kubarwa kuba ohikiriire , tibirahandiikirwe habwe wenka ,
45004024	kureka n'ahabwaitu . Naitwe okwo kuhikiirira kuryatubarirwa : itwe abaikiriza ogwo owaazoire Yesu Mukama waitu omu bafiire .
45004025	Niwe ogwo owaahairweyo kwitwa ahabw'ebibi byaitu , kandi akazooka ngu abone kutuhaisa okuhikiirira .
45005001	N'ahabw'ekyo nk'oku tubarwa kuba abahikiriire ahabw'okwikiriza , twine obusingye ahari Ruhanga ahabwa Mukama waitu Yesu Kristo ,
45005002	owaatureeteire kusiimwa Ruhanga ahabw'okwikiriza oku twine . N'ahabw'ekyo nitushemererwa ahabw'amatsiko g'okubagana aha bya Ruhanga .
45005003	Haza tikyo kyonka , kureka nitwongyeraho n'okwesiimira omu by'obusaasi ; nitumanya ku eby'obusaasi birugwamu okugumisiriza ;
45005004	n'okugumisiriza kukarugwamu okugira emicwe ehamire ; kandi okugira emicwe ehamire kukatureetera okugira amatsiko ,
45005005	n'ago matsiko tigatureebya , ahabw'okuba Ruhanga akatuha Mutima Orikwera owaatushukire omu mitima rukundo ya Ruhanga .
45005006	Manya ku twabaire tukiri enshoberwa , omu bunaku buhikire , Kristo yaatufeera , itwe abatatiina Ruhanga .
45005007	Kigumire omuntu kufeera ohikiriire ; nangwa shana akaayemera kufeera ow'emicwe mirungi .
45005008	Kwonka Ruhanga ayoreka rukundo ye ahariitwe , ahabw'okuba ku twabaire tukiri abasiisi , Kristo yaatufeera .
45005009	Mbwenu nk'oku twaherize kuheerwa okuhikiirira omu kufa kwe , nikwo turyeshumbyaho kujunwa ahabwe , tukakira ekiniga kya Ruhanga .
45005010	Ahabw'okuba ku turaabe twagarukanisiibwe na Ruhanga okufa kw'Omwana we tukiri abazigu be , mbwenu hati obu twagarukaine nawe , amagara ge nigaija kukizaho okutujuna .
45005011	Kandi ti ekyo kyonka , kureka nitutaho n'okwesiimira omuri Ruhanga , ahabwa Mukama waitu Yesu Kristo , otuhaisize hati okwo kugarukana .
45005012	Nk'oku ekibi kyaizire omu nsi ahabw'omuntu omwe , ekyo kibi kikareeta okufa ; nikyo rufu yaahikiire aha bantu boona , ahabw'okuba boona bakashiisha .
45005013	Buzimazima eiteeka ritakatairweho , ekibi kikaba kiri omu nsi , kandi ahu eiteeka ritari , ekibi tikibarirwa muntu .
45005014	Kwonka shi rufu ekategyeka abantu okwiha ahari Adamu , okuhitsya ahari Musa ; nangwa n'abatarasiisire nk'oku Adamu yaacumwire , Adamu ogwo owaabaire ari ekyeshusha ky'ori , owaabaire ari ow'okwija .
45005015	Kwonka ekiconco kya Ruhanga ekyaheereirwe busha , tikiri nk'ekyo kicumuro kya Adamu . Ahabw'okuba ekicumuro ky'omuntu omwe , ku kiraabe kyareeteire baingi kufa , embabazi za Ruhanga n'ekiconco kya busha eky'omuntu omwe Yesu Kristo , nikwo byakirizeho bityo okushaagaana omuri baingi .
45005016	Kandi ekyo kiconco kya Ruhanga tikiri nk'ebyarugire omu kicumuro kye kimwe kikareetera abantu kusingwa orubanja . Kwonka ebicumuro bingi by'abantu ku byakozirwe , haabaho ekiconco ki batashemereire , eky'okubaihaho orubanja .
45005017	Ekicumuro ky'omuntu omwe , ku kiraabe kyareeteire rufu kwema ahabw'ogwo muntu , n'abaakiira embabazi za Ruhanga ezishaagaine n'ekiconco ky'okuhikiirira , nikwo barikizaho kwemekwa omu magara masya ahabw'omuntu omwe Yesu Kristo .
45005018	Kandi nk'oku ekicumuro ky'omuntu omwe kyareeteire abantu boona okusingwa orubanja , n'eky'okuhikiirira eki omuntu omwe yaakozire , nikwo kireetera kityo abantu boona kwihwaho orubanja n'okutunga amagara .
45005019	Ahabw'okuba nk'oku okutahurira kw'omuntu omwe kwareeteire baingi kuba abasiisi , n'okuhurira kw'omuntu omwe nikwo kurireetera baingi kuba abahikiriire .
45005020	Manya eiteeka ku ryaizire , ryakanyisa ebicumuro , kwonka shi oku ebicumuro byarengyesereize kukanya , nikwo n'embabazi za Ruhanga zaakirizeho kukanya ,
45005021	kandi nk'oku ekibi kyategyekyeire omu kufa , n'embabazi za Ruhanga nikwo zitegyekyera omu kuhikiirira , zikatuhitsya omu magara agatahwaho , ahabwa Yesu Kristo Mukama waitu .
45006001	Mbwenu tugambe ki ? Turi ab'okuguma omu kibi , ngu embabazi za Ruhanga zibone kukanya ?
45006002	Nikikabure ! Itwe abaafiire aha kibi , nitubaasa tuta kukigumamu ?
45006003	Timurikumanya ku itwe twena abaabatiziibwe omuri Kristo Yesu , twabatiziibwe ngu tufe nawe ?
45006004	Manya ku twabatiziibwe , twaziikwa hamwe nawe , twafa , ngu nk'oku Kristo yaazoirwe omu bafiire obushoboorozi bw'ekitiinwa kya Ishe , naitwe tubone tutyo kugyendera omu magara masya .
45006005	Reero ku turaabe twateerainwe nawe omu kufa nk'okwe , nikwo turiteeranwa nawe tutyo omu kuzooka nk'okwe .
45006006	Nitumanya ngu omuntu waitu owa ira akabambwa aha musharaba hamwe nawe , ngu omubiri ogukora ekibi guhwerekyerezibwe , turekye kugaruka kuba abahuuku b'ekibi obundi .
45006007	Manya ofiire , aba atakitegyekwa kibi .
45006008	Naitwe , ku turaabe twafiire hamwe na Kristo , nitwikiriza ngu turyamereera nawe .
45006009	Ahabw'okuba nitumanya ngu nk'oku Kristo yaazookire omu bafiire , tarifa bundi ; rufu tekimutegyeka .
45006010	Okufa oku yaafiire , akafa aha kibi rimwe yaaheza ; kwonka amagara agu aine , againe ahari Ruhanga .
45006011	Naimwe nikwo mushemereire kwebara nk'abafiire aha kibi , kandi abahuriire ahari Ruhanga omuri Kristo Yesu .
45006012	N'ahabw'ekyo mutaikiriza ekibi kutegyeka omu mibiri yaanyu efa , mukoorobera okwetenga kwayo kubi .
45006013	Murekye kurekurira engingo zaanyu ekibi kuba ebikwato by'okukoresa ebitahikire , kureka mwerekurire Ruhanga nk'abahuriire , abarugire omu bafiire , kandi engingo zaanyu muziheyo ahari Ruhanga kuba ebikwato by'okukoresa eby'okuhikiirira .
45006014	Manya ekibi tikiribategyeka , ahabw'okuba timurikutegyekwa iteeka , kureka embabazi za Ruhanga .
45006015	Mbwenu shi , tukore ebibi , ngu ahabw'okuba titurikutegyekwa iteeka , kureka embabazi za Ruhanga ? Rubuuza !
45006016	Timurikumanya ngu ogwo ou mweha nk'abahuuku kuhurira , muba muri abahuuku b'ogwo ou muhurira , yaaba b'ekibi ekitwara omu kufa , yaaba b'okuhurira okutwara omu kuhikiirira ?
45006017	Kwonka Ruhanga naakasingye , kureeba imwe abaabaire bari abahuuku b'ekibi , mbwenu mubaire abarikworobera enyegyesa ei mwahairwe , mwihire aha mutima ;
45006018	kandi ku mwaihirwe omu kibi , mwahinduka abahuuku b'okuhikiirira .
45006019	Ningamba nk'omuntu ahabw'obweremwa bwanyu bw'obuntu . Nk'oku mwabaire murekurira engingo zaanyu eby'enshoni , n'ebindi ebirikukiraho obubi , mbwenu mube nikwo mwazirekurira eby'okuhikiirira ebireeta okwezibwa .
45006020	Manya obu mwabaire mukiri abahuuku b'ekibi , eby'okuhikiirira bikaba bitaine ki bibakwatiire .
45006021	Mbwenu obwo mukaihamu karungi ki omuri ebyo ebirikubakwatsa enshoni obwa hati ? Manya omuheru gwabyo n'okufa .
45006022	Mbwenu hati obu mwihirwe omu buhuuku bw'ekibi , mukaba abahuuku ba Ruhanga ; ekiraarugyemu n'okwezibwa , reero aha muheru gwakwo mukatunga amagara agatahwaho .
45006023	Manya ebihembo by'ekibi n'okufa ; kwonka ekiconco ki Ruhanga aheera busha , n'amagara agatahwaho omuri Kristo Yesu Mukama waitu .
45007001	Banyaruganda , timurikumanya ku eiteeka ritegyeka omuntu akihuriire ? ningambira abarikumanya eiteeka .
45007002	Manya omukazi oshweirwe , eiteeka rimuragiira kuguma na iba , iba ogwo akihuriire ; kwonka iba ku afa , ogwo mukazi aba atakitegyekwa iteeka rya iba .
45007003	Nikwo kugira ngu ku aguma n'ondiijo mushaija iba akiriho , ayetwa omushambani ; kwonka iba ku afa , aba atakitegyekwa eryo iteeka , kandi ku ashwerwa ondiijo mushaija , obwo aba atari mushambani .
45007004	Naimwe , banyaruganda , nikwo mwafiire mutyo aha iteeka omu mubiri gwa Kristo , ngu mubone kuba ab'ondiijo , ogwo owaazoirwe omu bafiire , haza tubone kwanira Ruhanga ebijuma .
45007005	Obu twabaire tukiri omu buhangwa bw'omubiri , okwetenga kwagwo okubi okwimukiirizibwa eiteeka , kukaba kukorera omu ngingo zaitu , kwanira rufu ebijuma .
45007006	Kwonka hati titwakitegyekwa eryo iteeka , ahabw'okuba tukafa ahari ebyo ebyabaire bituhindwire abahuuku , ngu tubone kuheereza twine amagara masya aga Mutima , tutarikutegyekwa bihandiiko by'eiteeka erya ira .
45007007	Mbwenu tugambe ki ? Tuti : Eiteeka n'ekibi ? Ngaaha ! Kwonka tinkumanyire kibi , kuri eiteeka ritarakimmanyiise . Tinkumanyire kyeetwa okwetenga okubi , kuri eiteeka ritaragizire riti : Otaryetenga kubi .
45007008	Kwonka ekibi ku kyaboneire obwiho omu kiragiro , kyaimukiiriza omuriinye okwetenga kw'emiringo yoona . Manya ahu eiteeka ritari , ekibi kiba kitaine bwiho .
45007009	Nyowe , obu eiteeka ryabaire ritariho , nkaba mpuriire , kwonka ekiragiro ku kyaizire , ekibi kyahimbuuka ,
45007010	naanye naafa . Ekyo kiragiro ekyabaire kiri eky'okundeetera amagara , kyandugiramu rufu .
45007011	Ahabw'okuba ekibi ku kyaboneire omu kiragiro obwiho , kyangobeza , kyanyita nikyema omuri ekyo kiragiro .
45007012	N'ahabw'ekyo , eiteeka niryera , n'ebiragiro nibyera , bihikire kandi ni birungi .
45007013	Mbwenu ekirungi nikyo kyandeeteire okufa ? Ngaaha ! Kureka ekibi nikyo kyakundeeteire nikiraba omu kirungi , ngu ekibi kibone kweyoreka ku kiri kibi , kandi ahabw'ekiragiro , ekyo kibi kibone kuba kibi kirengyesereze .
45007014	Nitumanya eiteeka ku ririho ahabw'eby'omutima ; kwonka nyowe nyine omubiri , ndi omuhuuku w'ekibi .
45007015	Eki nkora tinkyetegyereza , ahabw'okuba eki nyenda tikyo nkora , kureka eki nyanga nikyo nkora .
45007016	Mbwenu ku ndaabe ninkora eki ntenda , biri niinyikiriza ku eiteeka riba rirungi .
45007017	N'ahabw'ekyo tiinye nkikora , kureka n'ekibi ekintuuramu ;
45007018	ahabw'okuba nimmanya ngu omuriinye , nikwo kugira ngu omu buntu bwangye , ku hatabamu karungi koona . Manya nobu nyenda kukora ekirungi , kwonka mbura agakikora .
45007019	Ekirungi eki nyenda tikyo nkora , kureka ekibi eki ntenda nikyo nkora .
45007020	Reero ku ndaabe nkora eki ntenda , nikwo kugira ngu tiinye nkikora , kureka n'ekibi ekintuuramu .
45007021	N'ahabw'ekyo nshanga hariho eiteeka , ngu ku mba niinyenda kukora ekirungi , ekibi kimba haihi .
45007022	Manya omu mutima gwangye nsiima eiteeka rya Ruhanga ;
45007023	kwonka omu ngingo zangye , nshangamu erindi iteeka eririkurwanisa ery'omu bwengye bwangye , rimpindura omuhuuku w'eiteeka ry'ekibi ekituura omu ngingo zangye .
45007024	Ai bambe , nyowe omuntu enshoberwa ! N'oha orinjuna ogu mubiri gw'okufa ?
45007025	Ruhanga naakasingye kureeba ngu nyine Omujuni Yesu Kristo Mukama waitu ! Reero nu , nyowe nyenka omu bwengye bwangye nkoresibwa eiteeka rya Ruhanga , kwonka omu buntu bwangye nkoresibwa eiteeka ry'ekibi .
45008001	Mbwenu hati abari omuri Kristo Yesu tibaakiine rubanja .
45008002	Manya eiteeka rya Mutima , ohaisa amagara abari omuri Kristo Yesu , rikaanyiha omu buhuuku bw'okutegyekwa eiteeka ry'ekibi n'okufa .
45008003	Eki eiteeka ritarabaasize ahabw'okuremesibwa omubiri , Ruhanga akakikora ; yaayohereza Omwana we buzima , aine omubiri nk'ogwaitu ogukora ekibi , kuba ekihongwa ahabw'ekibi , kandi omu mubiri yaasingisa ekyo kibi orubanja .
45008004	Ruhanga ekyo akakikora , ngu ebi eiteeka ririkuturagiira kukora bibone kuhikiiririzibwa omuriitwe , abatakuratira by'omubiri , kureka ebya Mutima .
45008005	Manya abakuratira ebi omubiri gubenza , bategyekwa omubiri gwabo . Kwonka aboorobera ebi Mutima arikubagambira , bategyekwa ebya Mutima .
45008006	Okutegyekwa ebi omubiri gutwenza kurugwamu okufa ; kandi okutegyekwa ebi Mutima ayenda kureeta amagara n'obusingye .
45008007	Manya okukuratira ebi omubiri gwenda , kureetera omuntu kuba omuzigu wa Ruhanga , ahabw'okuba tayorobera iteeka rya Ruhanga , kandi kwo buzima tikirikubaasika ;
45008008	na boona abategyekwa omubiri tibabaasa kugwisa gye Ruhanga .
45008009	Kwonka imwe , buzimazima Mutima wa Ruhanga ku araabe atuura omuriimwe , timuri mu mubiri , kureka muri omuri Mutima . Manya weena otaine Mutima wa Kristo , biri t'owe .
45008010	Mbwenu Kristo ku araabe ari omuriimwe , biri omubiri gufiire ahabw'ekibi , kwonka omutima guhuriire ahabw'okuhikiirira .
45008011	Mutima wa Nyakuzoora Yesu omu bafiire ku araabe atuura omuriimwe , ogwo owaazoire Kristo Yesu omu bafiire , emibiri yaanyu ey'okufa aryagiha amagara ahabwa Mutima we otuura omuriimwe .
45008012	N'ahabw'ekyo , banyaruganda , twine eibanja , ritari ry'omubiri ngu tukuratire ebyagwo
45008013	ahabw'okuba ku murikukuratira eby'omubiri muryafa ; kwonka Mutima ku arikubahwera , mwaita ebi omubiri gukora , muryaba abahuriire .
45008014	Manya boona abahaburwa Mutima wa Ruhanga nibo baana ba Ruhanga .
45008015	Timurahairwe mutima gw'obuhuuku kugaruka kutiina , kureka mukaheebwa Mutima owaabahindwire abaana , otwetesa ati : Abba ! Taata !
45008016	Mutima wenka niwe ahamya hamwe n'omutima gwaitu , ku turi abaana ba Ruhanga .
45008017	Ku turaabe turi abaana , biri turi abahunguzi ba Ruhanga , kandi ab'okuhungura hamwe na Kristo , twaba nitubonabona hamwe nawe , ngu tubone kuheebwa ekitiinwa hamwe nawe .
45008018	Ninteekateeka ngu okubonabona okw'omu biro ebi , tikurikwinganisibwa n'ekitiinwa ekiritushuuruurirwa .
45008019	Ahabw'okuba ebihangwa byona bituura bitegyereize Ruhanga n'ekihika , kumurika abaana be .
45008020	Manya ebyo bihangwa bikaragiirwa kutegyekwa ebitaine mugasho ti habw'okweyendera kwabyo , kureka ahabw'ogwo owaaragiire ku bitegyekwa bityo bituura biine amatsiko ,
45008021	ahabw'okuba ebyo bihangwa biryaihwa omu buhuuku bw'okujunda , bibagane aha busingye n'ekitiinwa eby'abaana ba Ruhanga .
45008022	Nitumanya ngu n'okuhitsya hati ebihangwa byona bituura nibitsinda , kandi nibishaasha kumwe nk'ebirikurumwa kuzaara .
45008023	Haza ti bihangwa byonka , kureka naitwe abatungire emiganuro ya Mutima , ekiconco ky'okubanza kya Ruhanga , nitutsinda tutegyereize Ruhanga kutuhindura abaana be , n'okutucungura .
45008024	Okujunwa oku twajunirwe , tutuura twine amatsiko g'okukuhikaho . Manya okugirira amatsiko ekirikureebwa , ago gaba gatari matsiko . Mbwenu shi n'oha ogirira amatsiko eki arikureeba ?
45008025	Kwonka ku tugirira amatsiko eki tutarikureeba , tukitegyereza n'okugumisiriza .
45008026	Kandi na Mutima nikwo atuhwera atyo omu bweremwa bwaitu , ahabw'okuba titumanya kushaba nk'oku kitushemereire . Mutima ogwo wenka niwe atutonganira ahari Ruhanga n'okutsinda okwine eigamba .
45008027	Kandi Ruhanga ogwo ocaaka emitima y'abantu , amanya eki Mutima arikwenda ; ahabw'okuba Mutima atonganirira abarikwera ahari Ruhanga , kandi nk'oku Ruhanga akunda .
45008028	Nitumanya ngu abakunda Ruhanga , kandi abeetwa nk'oku enaama ye eri , byona ebibahikaho bikwatanisa kubarugiramu ebirungi .
45008029	Ahabw'okuba abu yaamanyire ira batakabaireho , nibo yaatooraine kushushanisibwa n'Omwana we , ngu Omwana we ogwo abone kuba omujigaijo omu banyaruganda baingi .
45008030	Boona abu yaatooraine batakabaireho , nibo yaayeetsire ; kandi abu yaayeetsire , nibo yaahaire okuhikiirira . N'abu yaahaire okuhikiirira , nibo yaahaisize ekitiinwa .
45008031	Mbwenu shi ebyo tubigambeho ki ? Ruhanga ku araabe ari aha rubaju rwaitu , n'oha oriturwanisa akatubaasa :
45008032	Ogwo otarasaasiire Mwana we buzima , kureka akamuhayo ahabwaitu twena , aryazibirwa ki kutuha ebintu byona hamwe nawe ?
45008033	N'oha oritabaariza entoore za Ruhanga ? Ni Ruhanga obaihaho orubanja .
45008034	N'oha oribacwera orubanja rukabasinga ? Ni Kristo Yesu owaafiire akataho n'okuzooka omu bafiire , kandi ori aha rubaju rwa Ruhanga orwa buryo , ataireho n'okututonganira !
45008035	Mbwenu nu , n'oha oritutaanisa na rukundo ya Kristo ? N'omunyangararo , n'enaku , n'okuhiiganisibwa , n'enjara , n'okujwara busha , n'akabi , nainga shi rurara ?
45008036	Nk'oku kyahandiikirwe kiti : Tusiiba nitwitwa ahabwawe , nitubarwa nk'entaama embaagwa .
45008037	Kwonka omuri ebyo byona tusingwire okutakareebwaga ahabw'Ogwo owaatukunzire .
45008038	Manya nimpamiza kimwe ku hatariho kintu kyona : yaaba rufu , yaaba magara , yaaba baamaraika , yaaba bategyeki , yaaba ebiriho , yaaba ebiribaho , yaaba b'obushoboorozi ,
45008039	nobu byakuba eby'omu iguru nari eby'okuzimu , nainga ekintu kyona ekyahangirwe , ekiribaasa kututaanisa na rukundo ya Ruhanga , eri omuri Kristo Yesu Mukama waitu .
45009001	Ningamba amazima omuri Kristo ntarikubeiha . Omutima gwangye nigumpamiza omuri Mutima Orikwera ,
45009002	ku nyine obusaasi bwingi n'enaku ezitarikutuuza omu mutima .
45009003	Manya nkaayenzire nkyeenwe kandi mbe encuubwa ahari Kristo ahabwa beene waitu , ab'oruganda rwangye omu buzaare .
45009004	Nibo Baisiraeli abaahairwe omugisha gw'okuba abaana ba Ruhanga , bakaheebwa ekitiinwa n'endagaano n'eiteeka n'emigyenzo y'okuramya , kandi n'ebyaraganisiibwe .
45009005	Nibo baijukuru ba baatatenkuriitwe , abu eihanga ryabo omu mubiri rikomookwamu Kristo . Ruhanga otegyeka byona , ahimbisibwe ebiro byona . Amiina .
45009006	Kwonka tikwo kugira ngu eki Ruhanga yaaraganiise kikarema kuhikiirizibwa . Manya ti boona abakomooka omuri Isiraeli abari Abaisiraeli ;
45009007	kandi ti boona abari abaana ba Aburahamu , ngu ahabw'okuba n'abaijukuru . Kwonka ekyahandiikirwe nikigira kiti : Baijukuru baawe baryayetererwa Isaaka .
45009008	Ekyo nikimanyisa ngu abazairwe omu mubiri tibo baana ba Ruhanga , kureka abazairwe nk'oku kyaraganisiibwe , nibo babarwa kuba abaijukuru .
45009009	Ahabw'okuba ekyo ekyaraganisiibwe kikagira kiti : Omu bunaku nk'obu , ndyagaruka , kandi Saara aryazaara omutabani .
45009010	Haza tikyo kyonka , kureka na Rebeka ku yaabaire abakire enda y'empasha , agitwekirwe omushaija omwe , Isaaka tatenkuriitwe .
45009011	Nobu baabaire batakazairwe , kandi batakakozire kirungi nari kibi , kwonka Ruhanga ahabw'okwenda kugumizamu enaama ye y'okutoorana , kutari habw'emirimo , kureka ahabw'okwetwa ,
45009012	Rebeka ogwo akagambirwa ati : Kakuru aryaheereza Kato .
45009013	Nk'oku kyahandiikirwe kiti : Yakobo nkamukunda , kwonka Esau naamwanga .
45009014	Mbwenu shi tugambe ki ? Ngu Ruhanga tainganisa ? Rubuuza !
45009015	Manya akagira Musa ati : Ndyagirira embabazi ou ndyenda kuzigirira , kandi ngirire esaasi ou ndyenda kugigirira .
45009016	N'ahabw'ekyo ti ky'okweyendera kw'omuntu nari ahabw'okwehenenga kwe , kureka n'eky'embabazi za Ruhanga .
45009017	Ahabw'okuba omu kyahandiikirwe , Ruhanga akagambira Faraaho ati : Eki naakutunguuriire , n'okwenda ngu nkworekyereho obushoboorozi bwangye , haza eiziina ryangye ribone kurangaanwa omu nsi yoona .
45009018	N'ahabw'ekyo Ruhanga agirira embabazi ou ayenda kuzigirira , kandi agangaaza omutima gw'ou ayenda ngu gugangaare .
45009019	Noija kungira oti : Ahabw'enki Ruhanga naakibarira abantu ebishobyo ? Mbwenu n'oha owaakumwangira kukora eki arikwenda ?
45009020	Beitu shi , muntu ' we , niiwe oha orikugarurira Ruhanga ? Omusinga nigubaasa kubuuza ogunogoire guti : Ahabw'enki ombumbire oti ?
45009021	Hari omunogoozi w'enyungu taine bushoboorozi aha ibumba , kunogoora omu mugoma gwaryo orwabya rw'ekitiinwa nari orurikugaywa ?
45009022	Manya Ruhanga akenda kworeka ekiniga kye n'obushoboorozi bwe . Atyo yaagumisiriza n'embabazi ze enyingi enyabya ezi ainiire ekiniga , ezirangariire kuhwerekyerezibwa .
45009023	Kandi akenda kworeka ekitiinwa kye ekingi aha nyabya ezi ainiire embabazi , ezi yaateekateekyeire ekitiinwa okwiha ira .
45009024	Mbwenu ezo nyabya niitwe , abu yaayetsire ; ti mu Bayudaaya bonka , kureka n'omu Banyamahanga .
45009025	Nk'oku arikugira omuri Hoseya ati : Abaabaire batari bangye , ndyabeeta eihanga ryangye . N'ou naabaire ntarikukunda , ndyamweta enkundwakazi .
45009026	Nahi baagambiriirwe bati : Timuri ihanga ryangye , niho baryeterwa abaana ba Ruhanga ohuriire .
45009027	Na Isaaya naatongyeza Isiraeli n'eiraka rihango ati : Omubaro gw'abaana ba Isiraeli nobu guringana omusheenyi gw'aha nyanja , kwonka abakye abaritsigaraho nibo barijunwa ;
45009028	ahabw'okuba Mukama taribura kuhikiiriza juba eki yaagambire aha b'omu nsi .
45009029	Kandi nk'oku Isaaya yaarangire ati : Kuri Mukama ow'amahe ataratutsigiireho ruzaaro , tukaabaire nka Sodoma , tushushana na Gomora .
45009030	Mbwenu shi tugambe ki ? Manya Abanyamahanga abatarakuratiire kuhikiirira , bakahika aha kuhikiirira , nikwo kuhikiirira okuruga omu kwikiriza .
45009031	Kwonka Abaisiraeli , abaasherwire eiteeka ry'okubahitsya aha kuhikiirira okwo , bakaremwa kurihitsya .
45009032	Ahabw'enki ? Ahabw'okuba tibarakukuratiire nibeema omu kwikiriza , kureka nibeema omu bi barikukora . Batyo baateerwa entsibo aha ibaare eriteeza entsibo ,
45009033	nk'oku kyahandiikirwe ngu : Reeba , ninta omuri Siyooni eibaare eririkuteeza entsibo , n'orukiri orurikugwisa ; kandi weena orikumwikiriza , tariitwa nshoni .
45010001	Banyaruganda , eki omutima gwangye gurikwenda , kandi eki ndikushabira Abaisiraeli ahari Ruhanga , nikyo eki , ngu bajunwe .
45010002	Nimpamya ku bainiire Ruhanga omuhimbo , kwonka gutarimu kushoboorokyerwa ,
45010003	ahabw'okuba ku bataramanyire kuhikiirira okuruga ahari Ruhanga , baayenda kuhamya okuhikiirira okwabo , tibaayorobera kuhikiirira kwe .
45010004	Manya omuri Kristo nimwo eiteeka ryahikiiririziibwe , ngu weena orikumwikiriza abone kuheebwa okuhikiirira .
45010005	Musa akahandiika aha kuhikiirira okuruga omu iteeka ati : Omuntu orikuhitsya ebyakwo , kuryamuhaisa amagara .
45010006	Kwonka okuhikiirira okuruga omu kwikiriza , nikugira kuti : Otagira omu mutima gwawe , oti : N'oha oritemba omu iguru ? Nikwo kugira ngu okushuumya Kristo ahansi .
45010007	Nari shi , oti : N'oha orishuuma okuzimu ? Nikwo kugira ngu okwiha Kristo omu bafiire .
45010008	Beitu ekyahandiikirwe nikigira kita ? Nikigira kiti : Ekigambo kikuri haihi omu kanwa kaawe n'omu mutima gwawe . Nikyo kigambo ky'okwikiriza eki turangirira .
45010009	Ahabw'okuba ku oryatura n'akanwa kaawe , oti : Yesu ni Mukama , kandi waikiriza omu mutima gwawe ku Ruhanga yaamuzoire omu bafiire , oryajunwa .
45010010	Manya omuntu aikiriza n'omutima , reero aheebwa okuhikiirira ; ayatura n'akanwa , reero aheebwa okujunwa .
45010011	Ekyahandiikirwe nikigira kiti : Weena omwikiriza tariitwa nshoni .
45010012	Ahabw'okuba tihariho mutaano gw'Omuyudaaya n'Omuguriiki : manya Mukama ogwo omwe niwe Mukama wa boona , kandi atungisa boona abamuhoogyera .
45010013	Nk'oku ekyahandiikirwe kirikugira kiti : Weena orihoogyera eiziina rya Mukama aryajunwa .
45010014	Kwonka baryamuhoogyera bata , batakamwikiriize ? Kandi baryamwikiriza bata , batakamuhurirahoga ? Baryahurira bata , hatariho murangirizi ?
45010015	Kandi baryarangirira bata , batatumirwe ? Nk'oku kyahandiikirwe kiti : Ka ni birungi ebigyere by'abarikurangirira Amakuru Marungi !
45010016	Kwonka ago Makuru Marungi abagataho omutima ti boona ; ahabw'okuba Isaaya naagira ati : Mukama , n'oha owaikiriize ebi twarangiriire ?
45010017	N'ahabw'ekyo okwikiriza kuruga omu byahurirwa , n'ebyahurirwa biruga omu kurangirira Kristo .
45010018	Kwonka ka mbuuze . Tibarahuriire ? Buzimazima bakahurira . Manya Eiraka ryabo rikahika omu nsi yoona , n'ebigambo byabo byahurirwa ab'aha muheru gw'ensi .
45010019	Kandi ka mbuuze : Abaisiraeli tibarabyetegyereize ? Musa niwe yaabandize kugira ati : Ndyabaitsa eihari aha bantu abatari ihanga ; mbakwatse ekiniga aha ihanga eritaine bwengye .
45010020	Na Isaaya naayehangaana agira ati : Nkabonwa abataransherwire ; naayeyoreka abatarambuuririize .
45010021	Kwonka ahari Isiraeli naagira ati : Eizooba ryona nkasiiba ntegire emikono eihanga eritahurira kandi erigomi .
45011001	Mbwenu ka mbuuze : Ruhanga akacwera kimwe abantu be ? Rubuuza ! Manya naanye ndi Omuisiraeli , ow'oruzaaro rwa Aburahamu , ow'omu ruganda rwa Benyamiini .
45011002	Ruhanga taracwire bantu be , abu yaamanyire ira . Timurikumanya eki Ebyahandiikirwe birikugamba ahari Eliya , obu yaarega Abaisiraeli ahari Ruhanga ? Ati :
45011003	Mukama , reeba , baitsire abarangi baawe , baasheenya amatambiro gaawe , mbwenu niinye ntsigaireho nyenka , kandi naanye nibenda kuunyita .
45011004	Beitu Ruhanga akamugarukamu ata ? Ati : Nyetsigariize abantu kashanju abatakatsimbiraga Baali amaju .
45011005	Na mbwenu omu bunaku obu nikwo kiri . Hariho abatsigaireho abaatoorainwe ahabw'embabazi .
45011006	Reero ku baraabe baatoorainwe ahabw'embabazi , biri tibaratoorainwe ahabw'ebi baakozire . Kuri kyabaire kityo , biri obwo embabazi tizaakubaire mbabazi .
45011007	Mbwenu shi tugire tuta ? Manya Abaisiraeli tibaratungire ki baabaire nibenda . Abatoorainwe bo bakakitunga , kwonka abandi emitima yaabo yaagangaazibwa ,
45011008	nk'oku kyahandiikirwe kiti : Ruhanga akabaha emitima ehugire , amaisho gatarikureeba , n'amatu gatarikuhurira n'okuhitsya eri izooba .
45011009	Na Daudi akagira ati : Ekiihuro kyabo ka kibahindukire omutego n'oruriba n'obusya ; bibe nibyo byaba enzimuurano yaabo !
45011010	Amaisho gaabo ka gagiibweho oruho , gabure kureeba , n'emigongo yaabo ogiinikye ebiro byona .
45011011	Nikyo ndikubuuriza nti : Ebyo bakateerwa entsibo ngu bagwe ? Nikikabure ! Kwonka okushobya kwabo kukareetera Abanyamahanga okujunwa okwitsize Abaisiraeli eihari .
45011012	Okucumura kwabo ku kuraabe kwatungiise ensi yoona , n'okutentebuka kwabo kwatungiise Abanyamahanga , kaashwa okugarurwaho kwabo boona ?
45011013	Mbwenu ningambira imwe Abanyamahanga , nk'oku ndi entumwa aha Banyamahanga , nimpaisiriza obutumwa bwangye ,
45011014	ngu mbone kwitsa beene waitu Abayudaaya eihari , haza njune bamwe omuribo .
45011015	Okucuubwa kwabo ku kuraabe kwareeteire ensi yoona kugarukana na Ruhanga , mbwenu okwakiirwa kwabo kuryashura ki ! Kureka okuzooka omu bafiire bakagira amagara .
45011016	Esaano y'omuganuro ku eba eri erikwera , n'ekiihuro kyona nikwo kiba ; kandi omuzi ku guba guri ogurikwera , n'amataagi nago nikwo gaba .
45011017	Mbwenu amataagi gamwe ku garaabe gahagwirweho , kandi iwe , omutookwa gw'omuti gw'omuoliva ogw'omu ishwa , okahagikwa omu mwanya gwago , okariisibwa hamwe nago ebirikuruga omu mizi yaagwo ,
45011018	toshemereire kwehimbisiza ahari ago mataagi . Ku oraabe nooyehimbisa , ijuka ku omuzi gutakumezireho , kureka ku niiwe ogumezireho .
45011019	Noobaasa kugira oti : Amataagi gakahagurwaho , ngu mbone kuhagikwamu .
45011020	Ekyo n'eky'amazima ; gakahagurwaho ahabw'okutaikiriza kwago ; kwonka iwe , ekikwemereizeho n'okwikiriza . N'ahabw'ekyo oteehimbisa , kureka guma otiine .
45011021	Ahabw'okuba Ruhanga ku araabe atarasaasiire mataagi g'obuhangwa , naiwe tarikusaasira .
45011022	Yetegyereze embabazi n'okutagira saasi ebya Ruhanga ; okutagira saasi kwe aha bagwire , n'okugira embabazi ahariirwe , waaba ozigumiremu . Kwonka ku oriba otazigumiremu , naiwe oryahagurwaho .
45011023	Nangwa na bari , ku baraabe batagumiire mu kutaikiriza , baryahagikwamu ; ahabw'okuba Ruhanga naabaasa kugaruka kubahagikamu .
45011024	Mbwenu iwe , ku oraabe waahagwirwe aha muti gw'omuoliva omu buhangwa ogw'omu ishwa , okahagikwa omu muti gw'omuoliva ogubyairwe , ogu otaine buzaare nagwo , kaashwa amataagi g'obuhangwa agarikugaruka kuhagikwa omu muti gwago ogw'omuoliva !
45011025	Banyaruganda , niinyenda ku mumanya eri ibanga , ngu murekye kwemanya ; ahabw'okuba bamwe omu Baisiraeli bakagangaara , kandi baryaguma bagangaire okuhitsya obu Abanyamahanga boona baritwijamu .
45011026	Abaisiraeli nabo baryajunwa boona , nk'oku kyahandiikirwe kiti : Omujuni aryaruga Siyooni , aihe ahari Yakobo okutatiina Ruhanga ;
45011027	Kandi egyo niyo eriba endagaano yangye nabo , ku ndibaihaho ebibi byabo .
45011028	Bo , omu kureebera aha Makuru Marungi , baba abazigu ba Ruhanga , ngu imwe mubone kugaikiriza . Kwonka omu kureebera aha kutooranwa baba enkundwa , ahabwa baishenkurubo .
45011029	Ahabw'okuba Ruhanga taha na nyamwaka , kandi tateera kiganja ou yaayeta .
45011030	Naimwe , ira mukagomera Ruhanga , kwonka hati mugiriirwe embabazi ahabw'okugoma kwabo .
45011031	Mbwenu nabo bagomire , ngu embabazi ezi mwagiriirwe , nabo bazigirirwe .
45011032	Manya Ruhanga akabarira abantu boona obugomi , ngu abone kugirira boona embabazi .
45011033	Ebishi , obutungi bwa Ruhanga n'obwengye bwe n'okumanya kwe tibiine bugarukiro ! Emicwere ye k'etarikucondoozibwa , n'emitwarize ye k'etarikushoboororwa !
45011034	Mbwenu n'oha oramanyire ebiteekateeko bya Mukama ? N'oha oramuhabwire ?
45011035	Nainga n'oha oramuhaire ekiconco ngu nawe amugarurire ?
45011036	Manya byona niwe bikomookaho , niwe abibaisaho , kandi niwe bihereraho . Aheebwe ekitiinwa ebiro byona ! Amiina .
45012001	N'ahabw'ekyo , banyaruganda , nimbeshengyereza ahabw'embabazi za Ruhanga , muheyo emibiri yaanyu kuba ebitambo ebihuriire , ebirikwera kandi ebirkusiimwa Ruhanga ; haza okwo nikwo kumuramya omu mazima .
45012002	Murekye kushushanisibwa n'ab'ensi egi , kureka muhindurwe nimugarurwa busya omu biteekateeko byanyu , mubone kuhamya ebi Ruhanga ayenda : ebirungi ebirikusiimwa , kandi ebihikiire kimwe .
45012003	Ahabw'omugisha ogu naahairwe , ningambira buri omwe omuriimwe okuteeteekateekaho okukira oku ari , kureka okweteekateekaho omu buryo buhikire buri omwe nk'orugyero rw'okwikiriza oku Ruhanga yaamuhaire rurikwingana .
45012004	Ahabw'okuba nk'oku omu mubiri gumwe twinemu engingo nyingi , haza ezo ngingo zoona zitagira mirimo erikushushana ,
45012005	naitwe nikwo turi . Nobu turaabe turi baingi , kwonka turi omubiri gumwe omuri Kristo , kandi buri omwe n'orugingo rwa mugyenzi we .
45012006	Nk'oku twine ebiconco bitarikushushana ahabw'emigisha ei twahairwe , ka tubikorese . Ku buraabe buri oburangi , turangye nk'okwikiriza kwaitu oku kuri .
45012007	Ku buraabe buri obuheereza , tuheereze . Orikwegyesa ate omutima aha kwegyesa kwe .
45012008	Orikwezirikisa abandi atemu omuhimbo ; orikugaba agabe n'obufura ; orikutegyeka akwezirikire , n'orikukora eby'embabazi abikore ashemereirwe .
45012009	K'okukundana kwanyu kube okw'amazima . Mwangye ekibi , muhamire aha kirungi .
45012010	Mukundane na rukundo y'abanyaruganda ; omu kuhaana ekitiinwa , buri muntu ayeshumbyeho okukiha mugyenzi we .
45012011	Omu bweziriki mutaryeganda , muheereze Mukama n'omutima ogushashaanukire .
45012012	Mushemererwe mwine amatsiko , mugumisirize muri omu busaasi , mugume mushabe obutoosha .
45012013	Muhe aha byanyu kukyenuura abarikwera , mukunire abagyenyi .
45012014	Mushabire emigisha abarikubahiiganisa , mubashabire emigisha kandi murekye kubakyeena .
45012015	Mushemererwe hamwe n'abarikushemererwa , murire hamwe n'abarikurira .
45012016	Mutuurane mwine omutima gumwe ; mutaryetunguura , kureka mugyendere hamwe n'abataine kitiinwa ; mutarigira orwemanyo .
45012017	Mutaryehoorera enzigu , kureka mute omutima aha kukora ebi abantu boona barikureeba ngu ni birungi .
45012018	Ku kiraabe nikibabaasikira , mutuurane n'abantu boona n'obusingye .
45012019	Abakundwa , mutaryehoorera enzigu , kureka murekyere Ruhanga kucwa orubanja : ahabw'okuba kikahandiikwa kiti : Okuhoora enzigu n'okwangye ; niinye ndihoora , nikwo Mukama arikugamba .
45012020	N'ahabw'ekyo omuzigu waawe ku ariba aine enjara , omuhe ekyokurya ; ku arigira eiriho , omuhe ekyokunywa ; ahabw'okuba omu kukora otyo , nooba omurunzire amakara garikwotsya aha nda .
45012021	Otarisingurwa ekibi , kureka ekibi okisinguze ekirungi .
45013001	Omuntu weena ayorobere abaine obushoboorozi bw'okutegyeka , ahabw'okuba tihariho butegyeki obutaruga hari Ruhanga ; kandi abategyeki abariho bakateebwaho Ruhanga .
45013002	N'ahabw'ekyo ogomera abategyeki , aba agomeire ekyatairweho Ruhanga , kandi abagoma beesingisa orubanja .
45013003	Manya abategyeki tibaba b'okutiinisa abarikukora gye , kureka abarikukora kubi . Nooyenda kutatiina orikutegyeka ? Mbwenu nu kora gye , haza naija kukusiima .
45013004	Manya we n'omuheereza wa Ruhanga ow'okukureetera ebirungi . Kwonka ku oraakore kubi , tiina , ahabw'okuba takwatira busha rurara . N'omuheereza wa Ruhanga kufubira owaakora kubi .
45013005	N'ahabw'ekyo mushemereire kworoba , ti habw'okutiina ekiniga kya Ruhanga kwonka , kureka n'ahabw'okuhaburwa omutima .
45013006	Nikyo muheera emishoro , ahabw'okuba nabo n'abaheereza ba Ruhanga abeehayo kukora ogwo murimo .
45013007	Mwihure boona ebi barikubaihuza : abarikushoza omushoro mugubahe , abarikuhooza empooza mugibahe , ab'okutiinwa mubatiine , ab'ekitiinwa mukibahe .
45013008	Mutarigira eibanja aha muntu weena , kureka ery'okukundana ; ahabw'okuba okunda mutaahi we , aba ahikiriize eiteeka .
45013009	Manya ebiragiro bigira biti : Otarishambana , Otariita , Otariiba , Otaryetenga kubi , n'ebindi biragiro , byona biteeranirwa omu kigambo ekirikugira kiti : Kunda mutaahi waawe nk'oku oyekunda .
45013010	Oine rukundo takora mutaahi we kubi , n'ahabw'ekyo rukundo niyo ehikiiriza eiteeka .
45013011	Kandi ekindi , nimumanya ku obu nibwo bunaku , eshaaha yaahika , imwe kusisiimuka omu turo ; ahabw'okuba okujunwa kutwiriire haihi okukira obu twaikiriza .
45013012	Ekiro kyahwaire , bwagiire kusheesha . Mbwenu ka turekyere aho kukora eby'omu mwirima ; tujware eby'okurwanisa eby'omushana .
45013013	Tutwaze gye nk'oku kitwazibwa nyomushana , tutarikwecuutiira byokurya , tutarikusinda , tutarikushambana n'okukora eby'enshoni , tutarikutongana n'okugirirana eihari .
45013014	Kureka mwekwate Mukama Yesu Kristo , murekye kuha omubiri obwiho bw'okukora ebibi bi gurikwetenga .
45014001	Otaine maani mu kwikiriza , mumwakiire , mutarikumuteeza mpaka omu bi arikuteekateeka .
45014002	Hariho oikiriza ngu naabaasa kurya ibara kintu , haza ow'okwikiriza kukye arya emboga zonka .
45014003	Orikurya ekintu nanka arekye kugaya otarikukirya , n'otarikukirya arekye kucwera orubanja orikukirya , ahabw'okuba Ruhanga yaaherize kumwakiira .
45014004	Mbwenu iwe , niiwe oha orikucwera omuheereza w'ondi orubanja ? Eky'okwemerera kwe nari okugwa kwe kiri ahari Mukama we ; kandi aryayemerera ahabw'okuba Mukama we niwe arikubaasa kumwemerezaho .
45014005	Omuntu omwe ateekateeka ngu ekiro kimwe ni kikuru okukira ekindi , haza ondiijo agira ngu ebiro byona nibingana . Ka buri omwe agire obusingye bw'okuhamira aha ki arikuteekateeka ngu kihikire .
45014006	Orikukuza ekiro akikuza kuhaisa Mukama ekitiinwa , n'orikurya nawe arya kuhaisa Mukama ekitiinwa , ahabw'okuba asiima Ruhanga ; kandi n'otarya ayezibira kurya ahabw'okuhaisa Mukama ekitiinwa kandi asiima Ruhanga .
45014007	Manya omuriitwe tihariho obaho ahabwe wenka , kandi tihariho ofa ahabwe .
45014008	Ku tubaho , tubaho ahabwa Mukama , kandi ku tufa , tufa ahabwa Mukama . N'ahabw'ekyo yaaba tubaho , yaaba tufa , turi aba Mukama .
45014009	Ekyo nikyo Kristo yaafeereire kandi akazooka omu bafiire , ngu abone kuba Mukama w'abafiire n'abahuriire .
45014010	Mbwenu shi noocwerera ki mwene sho orubanja ? Nari shi noogayira ki mwene sho ? Manya twena turyayemerera omu maisho g'ekitebe ky'eiramuriro ekya Ruhanga .
45014011	Ahabw'okuba kikahandiikwa kiti : Mukama naagira ati : Nk'oku ndi Nyakubaho , buri muntu aryantsimbira amaju , na ibara muntu aryaimutsya eiraka ahimbise Ruhanga
45014012	N'ahabw'ekyo omuntu weena omuriitwe aryayetonganira ahari Ruhanga .
45014013	Mbwenu nu ka turekye kugaruka kucwererana emanja , kureka nangwa tumaramaze okutataho ekirikuteeza mwene waitu entsibo , nari ekirikumugwisa .
45014014	Nimmanya kandi nimpamiza kimwe omuri Mukama Yesu , ku hatariho kirikuzira ahabwakyo , kureka kiba ekirikuzira ahari ogwo orikuteekateeka ngu nikizira .
45014015	Kwonka mwene sho ku araabe naakorwa kubi ebi orikurya , nooba otakimwiniire mitwarize ya rukundo . Otarireka mugyenzi waawe ou Kristo yaafeereire , kuhwerekyerera ahabw'ebi orikurya .
45014016	N'ahabw'ekyo , imwe eki murikusiima , kirekye kureetera abandi kukigambaho kubi .
45014017	Manya obukama bwa Ruhanga tibuba byokurya na byokunywa , kureka buba okuhikiirira n'obusingye n'okushemererwa , ebiruga omuri Mutima Orikwera .
45014018	Oheereza atyo Kristo , niwe agwisa gye Ruhanga akasiimwa n'abantu .
45014019	N'ahabw'ekyo ka tugire emitwarize erikureeta obusingye kandi twombekane .
45014020	Otaita omurimo gwa Ruhanga ahabw'ekyokurya . Ebintu byona omu mazima biba ebishemeire , kwonka ekibi n'omuntu kuteeza abandi entsibo ahabw'eki arikurya .
45014021	Haakiri okutarya nyama , nari okutanywa viino , nari okutakora kindi kyona ekirikuteeza mwene sho entsibo .
45014022	Okwikiriza oku oine , guma nakwo n'enaama yaawe na Ruhanga ! N'omuhiirwa otarikwecwera rubanja omu bi arikuteekateeka ngu bihikire .
45014023	Kwonka orya naabangaanisa asingwa orubanja , ahabw'okuba akikora omutima gwangire ; manya kyona ekitaruga mu kwikiriza kiba ekibi .
45015001	Itwe abaine amaani , tushemereire kuhwera abatagaine , kutari kwegwisa gye twenka .
45015002	Reka buri omwe omuriitwe agwise gye mutaahi we ahabw'okumugasira n'okumuhamya .
45015003	Ahabw'okuba Kristo nawe tareegwisize gye , kureka akagira nk'oku kyahandiikirwe kiti : Ebijumo by'abaakujumire niinye byagwereire .
45015004	Manya byona ebyahandiikirwe ira bikahandiikwa kutwegyesa , ngu tugire amatsiko ahabw'okugumisiriza n'okuhuumurizibwa ebyo Byahandiikirwe .
45015005	Mpaho nu Ruhanga , okomookwaho okugumisiriza n'okuhuumuriza , abahe okugira omutima gumwe , nk'oku Kristo Yesu ayenda ,
45015006	mubone kuhimbisa Ruhanga , Ishe wa Mukama waitu Yesu Kristo n'omutima gumwe n'eiraka rimwe .
45015007	Mwakiirane nk'oku Kristo yaabaakiire , Ruhanga abone kuheebwa ekitiinwa .
45015008	Manya nimbagambira nti : Kristo akaba omuheereza w'abashazirwe , kworeka amazima ga Ruhanga , ngu abone kuhikiiriza ebi yaaraganiise baatatenkuriitwe .
45015009	Kandi ngu Abanyamahanga baboone kuhimbisa Ruhanga ahabw'embabazi ze , nk'oku kyahandiikirwe kiti : N'ahabw'ekyo ndyakuhimbisiza omu Banyamahanga , nyeshongore eby'okuhimbisa eiziina ryawe .
45015010	Kandi kiti : Banyamahanga ' mwe mushemererwe hamwe n'abantu be !
45015011	Kandi kiti : Imwe Banyamahanga mwena , musingize Nyakubaho , naimwe amahanga goona mumuhimbise !
45015012	Na Isaaya ayongyera agira ati : Ow'oruzaaro rwa Yese aryaija , aimukye kutegyeka Abanyamahanga ; n'abo Banyamahanga bamugiremu amatsiko .
45015013	Ruhanga okomookwaho amatsiko abaijuze okushemererwa n'obusingye ahabw'okumwikiriza , mubone kugira amatsiko gashaagaine ahabw'amaani ga Mutima Orikwera .
45015014	Banyaruganda , nimpamiza kimwe ku mwijwire emicwe mirungi , ku mwine okumanya kuhikire , kandi ku murikubaasa kuhaburana .
45015015	Kwonka banyaruganda , aha bintu bimwe naabahandiikira n'obumanzi , nimbaijutsya ku Ruhanga yangiriire embabazi .
45015016	Nkaba omuheereza wa Kristo Yesu omu Banyamahanga , ninkora omurimo gw'obuheereza bw'okurangirira Amakuru Marungi ga Ruhanga , ngu Abanyamahanga babone kuba empongano erikusiimwa Ruhanga , kandi eyeziibwe Mutima Orikwera .
45015017	N'ahabw'ekyo omuri Kristo Yesu nyine ekirikuunyehimbisisa ahabw'omurimo ogu nkoreire Ruhanga .
45015018	Manya tinkaayehanga kugamba aha kindi kyona , kureka aha bi Kristo yaakoreire omuriinye , kureetera Abanyamahanga kworobera Ruhanga , omu bi naagambire n'omu bi naakozire ,
45015019	ahabw'amaani g'eby'obumanyiso n'eby'okutangaaza , n'amaani ga Mutima Orikwera . Nikyo naabaasiize kurangirira kimwe Amakuru Marungi ga Kristo , okuruga Yerusalemu n'okwehinguririza , nkarugaho nkahika Iliiriko .
45015020	Ekyo kikanteera omuhimbo kurangirira Amakuru Marungi omu myanya ei eiziina rya Kristo ryabaire ritakarangiriirwemu , ngu ntakaayombeka aha musingi gw'ondiijo ,
45015021	kureka ngu kibe nk'oku kyahandiikirwe kiti : Aryareebwa abatakamugambirwahoga , n'abatakamuhurirahoga baryamwetegyereza .
45015022	Ekyo nikyo kyanzibiire kaingi kwija owaanyu .
45015023	Kwonka hati nk'oku ntakiine ky'okukora omuri ebi byanga , kandi nk'oku mmazire emyaka mingi nyine ekihika ky'okwija owaanyu ,
45015024	mbwenu ku ndiba ninza Spaniya , nyine amatsiko g'okubarabaho nkabareeba . Kandi ku ndimara naimwe ebiro bikye , naabahwa orushusho , muryantungira eby'okunkwatsa omu rugyendo rwangye .
45015025	Kwonka obwa hati ninza Yerusalemu kutwarira abarikwera eby'okubahwera .
45015026	Ahabw'okuba Abakristo ba Makedoniya n'aba Akaiya bakasiima kuha aha byabo , kuhwera abooro ab'omu barikwera ba Yerusalemu .
45015027	Ekyo bakasiima kukikora kandi buzimazima babaineho eibanja ; ahabw'okuba Abanyamahanga ku baraabe baabagaine nabo ebirungi by'omutima , bashemereire kubakwatsa n'omu by'omubiri .
45015028	N'ahabw'ekyo ku ndimariiriza ebyo , naaheza kubahitsyaho ebyarundainwe , ndyabarabaho ninza Spaniya .
45015029	Kandi nimmanya ngu ku ndiba niinyija owaanyu , ndyaijana emigisha ya Kristo eijuriire kimwe .
45015030	Mbwenu banyaruganda , nimbeehanangiriza ahabwa Mukama waitu Yesu Kristo n'ahabwa rukundo ya Mutima Orikwera , ku mwezirikira hamwe naanye kunshabira ahari Ruhanga .
45015031	Munshabire ngu mbone kukira abatarikwikiriza ab'omuri Buyudaaya , kandi n'eby'obuhwezi ebi ndikutwara Yerusalemu bibone kusiimwa abarikwera .
45015032	Haza Ruhanga ku araasiime , mbone kwija owaanyu nshemereirwe , nduhuukire omuriimwe .
45015033	Ruhanga , okomookwaho obusingye , agume naimwe mwena ! Amiina .
45016001	Nimbakwatsa Foibe munyaanyaitwe , omuhwezi ow'omu kigombe ky'abaikiriza ba Kenkereya .
45016002	Mumwakiire omuri Mukama nk'oku kishemereire abarikwera , kandi mumuhwere omuri kyona eki ariba akyenire , ahabw'okuba abaire naahwera baingi , naanye ntabuziremu .
45016003	Mundamukize Purisika na Akwila , abakozi bagyenzi bangye , abu tuheereza kumwe Kristo Yesu ,
45016004	abaayogire amagara gaabo ngu nkize agangye . Tibarikusiimwa nyowe nyenka , kureka n'ebigombe by'abaikiriza byona eby'omu Banyamahanga .
45016005	Mundamukize n'ekigombe ky'abaikiriza eky'omu nju yaabo . Mundamukize munywani wangye Epeneeto , owaabandize kuhindukira Kristo omuri Asiya .
45016006	Mundamukize Mariya , owaabahendekyeire munonga .
45016007	Muramutsya Anderoniko na Yuniya , beene waitu abu naabaire nyine omu kihome ; abantu rugambwa omu ntumwa kandi abambandiize kuba Abakristo .
45016008	Muramutsye Ampuliyato , munywani wangye omuri Mukama .
45016009	Muramutsye Urubaano , omukozi mugyenzi waitu omuri Kristo , hamwe na Sitaaku , munywani wangye .
45016010	Muramutsye Apele orikusiimwa okuba Omukristo omwesigwa . Muramutsye ab'omuka ya Arisitobulo .
45016011	Mundamukize na Herodioni ow'oruganda rwangye . Muramutsye n'abo abari omuri Mukama ab'omu ka ya Narikiso .
45016012	Muramutsye Turufaina na Turufoosa , abakozi omuri Mukama . Mundamukize omukundwa Peresi , owaakozire munonga omuri Mukama .
45016013	Muramutsye Ruufo , ekibaaju omuri Mukama , na nyina owambeeraire maawe .
45016014	Mundamukize Asinkurito , Filegooni , Herume , Paturoba , Heruruma n'abanyaruganda abari hamwe nabo .
45016015	Muramutsye Filoologo , Yuliya , Neereo na munyaanya , taho na Olumpa , n'abarikwera boona abari hamwe nabo .
45016016	Muramukanisane okunywegyerana okurikwera . Ebigombe by'abaikiriza Kristo byona nibibaramutsya .
45016017	Banyaruganda , naabeehanangiriza , mwerinde abarikureeta eby'okubataanisa n'okubaremesa , ebirikuhakanisa enyegyesa ei mwayegyesiibwe ; mubeetantare .
45016018	Ahabw'okuba ab'omuringo ogwo tibakorera Mukama waitu Kristo , kureka enda zaabo . Kandi emitima y'abataine bugobya , bagibeihabeihesa okugamba karimi karungi n'okuteera ekimama .
45016019	Manya nk'oku okworoba kwanyu kurangainwe hoona , nikyo ndikubashemererwa . Kwonka niinyenda ku muba abanyabwengye aha kirungi , kandi abataine buryarya aha kibi .
45016020	Reero Ruhanga Mukama okomookwaho obusingye naija kurahuka kusiitagurira Sitaane ahansi y'ebigyere byanyu . Embabazi za Mukama waitu Yesu Kristo zigume naimwe !
45016021	Timoteeho , omukozi mugyenzi wangye , naabaramutsya ; Lukio na Yasooni na Sosipateeri mwene waitu , nabo nibabaramutsya .
45016022	Naanye Teritio , owaahandiika ebaruha egi , nimbaramutsya omuri Mukama .
45016023	Gaayo , orikunkunira hamwe n'ekigombe ky'abaikiriza kyona ekiteeranira owe naabaramutsya . Eraasito , omubiiki w'empiiha z'orurembo , na mwene waitu Kwarito nibabaramutsya .
45016024	[ Embabazi za Mukama waitu Yesu Kristo zigume naimwe mwene ! Amiina . ]
45016025	Mbwenu omuri Yesu Kristo , ka tuhimbise Ruhanga , ogira obwengye wenka , orikubaasa kubagumya . Ago nigo Makuru Marungi agu ngamba nindangirira Yesu Kristo , kandi niryo ibanga eryabaire risherekirwe okwiha iranaira ,
45016026	kwonka hati rishuuruirwe . Ruhanga otahwaho niwe yaaragiire ku rimanyisibwa ab'amahanga goona , ngu baikirize kandi boorobe ; haza ekyo nikyo ebyahandiikirwe abarangi birikugamba .
45016027	Mbwenu Ruhanga ogwo aheebwe ekitiinwa obutwire bwona ! Amiina .
46001001	Nyowe Paulo , ou Ruhanga yaakunzire kweta kuba entumwa ya Kristo Yesu , hamwe na mwene waitu Sositene ,
46001002	nitubahandiikira imwe ab'ekigombe ky'abaikiriza Ruhanga ab'omuri Korinto , mwena abaayeetsirwe kuba abantu ba Ruhanga , abari abe ahabw'okukwatanisibwa na Kristo Yesu , kandi abaayetsirwe hamwe n'abarikwera boona abari hoonahoona , abahoogyera eiziina rya Mukama waitu Yesu Kristo , Mukama waabo kandi Mukama waitu .
46001003	Nitubendeza emigisha n'obusingye ebikomooka ahari Ruhanga Tataitwe , na Mukama Yesu Kristo .
46001004	Obutoosha ninsiima Ruhanga ahabwanyu , ahabw'embabazi zi yaabagiriire omuri Kristo Yesu ,
46001005	kureeba ngu omu miringo yoona mukahindurwa abatungi omuriwe , omuri byona ebi murikugamba n'omuri byona ebi murikumanya
46001006	nk'ebirikuhamya Kristo oku byahamiibwe omuriimwe .
46001007	N'ahabw'ekyo tihariho kiconco kya Mutima kyona eki mubuzirwe , mutegyereize okushuuruuka kwa Mukama waitu Yesu Kristo ,
46001008	oribahangaana okuhitsya aha muheru , mukashangwa mutaine rubanja aha kiro kya Mukama waitu Yesu Kristo .
46001009	Ruhanga , owaabeetsire kukwatanisa n'Omwana we Yesu Kristo Mukama waitu , n'omwesigwa .
46001010	Beene Taata , nimbeehanangiriza omu iziina rya Mukama waitu Yesu Kristo , mwena ku mwikirizana , mukareka kwecwamu , kureka mukakwatanisa mwine omutima gumwe n'ebiteekateeko bimwe .
46001011	Manya banyaruganda , nkagambirwa ab'owa Kulowe ku mwine empaka .
46001012	Eki ndikumanyisa n'eki : omwe omuriimwe naagira ati : Ndi owa Paulo ; ondi ati : Ndi owa Apolo ; ondiijo ati : Ndi owa Keefa ; n'ondi ati : Ndi owa Kristo .
46001013	Mbwenu shi , Kristo abaganisiibwemu ? Ebyo imwe , Paulo arababambiirwe aha musharaba ? Nari shi mukabatizibwa omu iziina rya Paulo ?
46001014	Ninsiima Ruhanga ahabw'okuba tindabatiize n'omwe omuriimwe , kureka Kurisipo na Gaayo ,
46001015	ngu omuntu weena atakaagira ngu mukabatizibwa omu iziina ryangye .
46001016	Eego kwo , nkabatiza n'ab'eka ya Sitefana . Okwihaho abo , tindikumanya yaaba hariho ondiijo ou ndabatiize .
46001017	Manya Kristo tarantumire kubatiza , kureka okurangirira Amakuru Marungi , ntarikugambisa bigambo by'obwengye bw'abagambi barungi , ngu omusharaba gwa Kristo gurekye kubura ensha .
46001018	Manya ekigambo omusharaba kibeera abarikuhwerekyerera obushema , kwonka itwe abarikujunwa kitubeera amaani ga Ruhanga .
46001019	Ahabw'okuba kikahandiikwa kiti : Ndyacwekyereza obwengye bw'abanyabwengye ; n'okwetegyereza kw'abarikwetegyereza nkuhindure busha .
46001020	Mbwenu omunyabwengye arahi ? Omwegyesa w'eiteeka arahi ? Omuhakani w'obusingye obu arahi ? Ruhanga shi , tarahindwire obwengye bw'ensi egi obushema ?
46001021	Ahabw'okuba omu bwengye bwa Ruhanga , ab'ensi ku baaremirwe kumumanyisibwa obwengye bwabo , Ruhanga akasiima kujuna abaikiriza naakoresa obushema obu turangirira .
46001022	Manya Abayudaaya benda obumanyiso , n'Abaguriiki basherura obwengye .
46001023	Kwonka itwe turangirira Kristo owaabambirwe aha musharaba , ou Abayudaaya bateerwaho entsibo , Abanyamahanga bakamweta omushema .
46001024	Kwonka aha beetsirwe , Abayudaaya n'Abaguriiki , Kristo aba amaani ga Ruhanga n'obwengye bwa Ruhanga .
46001025	Ahabw'okuba obushema bwa Ruhanga bukira obwengye bw'abantu , n'amaani makye ga Ruhanga gakira amaani g'abantu .
46001026	Manya banyaruganda , mwetegyereze okwetwa kwanyu . Ti baingi omuriimwe abaine obwengye nk'emitindo y'ensi oku eri , ti baingi abaine obushoboorozi , ti baingi ab'ekitiinwa .
46001027	Kureka Ruhanga akatoorana ebishema omu nsi kuhemura abanyabwengye , yaatoorana ebitaine maani omu nsi kuhemura ebigaine .
46001028	Ruhanga akatoorana ebitarikwetwaho n'ebirikugaywa omu nsi , nangwa n'ebitariho , kuhindura busha ebiriho ,
46001029	ngu hatakaagira omuntu weena owaayehimbisa omu maisho ge .
46001030	Niwe bukomooko bw'amagara gaanyu omuri Kristo Yesu , ou yaataireho kuba obwengye bwaitu , okuhikiirira kwaitu , n'okwezibwa kandi n'okucungurwa kwaitu .
46001031	N'ahabw'ekyo , nk'oku kyahandiikirwe : Orikwehimbisa , k'ayehimbisize omuri Mukama .
46002001	Beene Taata , obu naija owaanyu , tindaizire nindangirira eby'enaama ya Ruhanga nk'omugambi murungi kandi ow'obwengye .
46002002	Ahabw'okuba nkamaramaza kutamanya kindi omuriimwe , kureka Yesu Kristo , ogwo owaabambirwe aha musharaba .
46002003	Nkaba ntuura naimwe ntaine maani , kandi nyine obwoba bwingi nintetema .
46002004	Emigambire yangye n'okurangirira kwangye bikaba bitari bigambo by'obwengye ebirikwikirizisa abantu , kureka ebirikworekyerwamu amaani ga Mutima ,
46002005	ngu okwikiriza kwanyu kuteegamira obwengye bw'abantu , kureka amaani ga Ruhanga .
46002006	Kwonka eby'obwengye byo tubigambira abahamire omu by'omutima , obwo bwengye nobu buraabe butari bw'ab'ensi egi , nari obw'abategyeki b'ensi egi ab'okuhwaho .
46002007	Kureka twata enaama ya Ruhanga , kandi tumanyisa obwengye bwe obusherekirwe , obu yaataireho ebintu byona bitakabaireho ahabw'okutuhaisa ekitiinwa .
46002008	Omu bategyeki b'egi nsi , tihariho n'omwe owaabumanyire ; ahabw'okuba kuri baabumanyire , tibaakubambire Mukama w'ekitiinwa aha musharaba .
46002009	Kwonka buri nk'oku kyahandiikirwe ngu : Ebi eriisho ritakareebaga , ebi okutu kutakahuriraga , ebitakataahaga mu mutima gw'omuntu , nibyo Ruhanga yaacumiire abamukunda .
46002010	Kandi ebyo , itwe Ruhanga akabitushuuruurira omuri Mutima . Ahabw'okuba Mutima acondooza byona , nangwa n'ebya Ruhanga ebitacodoozibwa .
46002011	Ni muntu ki omanya ebi ondiijo arikuteekateeka , kureka omutima gwa kibiteekateeka . Na mbwenu tihariho omanya ebiteekateeko bya Ruhanga , kureka Mutima wa Ruhanga .
46002012	Kandi itwe omutima ogu twahairwe ti gw'ensi egi , kureka tukaheebwa Mutima owaarugire ahari Ruhanga , ngu tubone kumanya ebiconco bi Ruhanga atugabira .
46002013	Nibyo tugamba tutabyegyesiibwe bwengye bw'abantu , kureka tubyegyesiibwe Mutima , nitushoboororera abaine Mutima ogwo eby'amazima ebikwatiraine nawe .
46002014	Omuntu nyabuntu taikiriza bya Mutima wa Ruhanga ; ahabw'okuba bimubeera eby'obushema , kandi tabaasa kubyetegyereza , ahabw'okuba bishoboororwa omu buryo bwa Mutima .
46002015	Oine Mutima ashoboorora byona , kwonka we tashoboororerwa muntu weena .
46002016	Nk'oku kyahandiikirwe kiti : Mbwenu n'oha oramanyire ebi Mukama arikuteekateeka , haza abone kumuhabura ? Kwonka itwe twine ebiteekateeko bya Kristo .
46003001	Mbwenu beene Taata , nyowe tindabaasize kubagambira nk'abantu abarikutegyekwa Mutima , kureka nk'abarikutegyekwa omubiri , kandi nk'abeereere abaikiriize Kristo juba .
46003002	Nkabagaburira amate , bitari byokurya bigumire , ahabw'okuba mukaba mutakabibaasize ; nangwa na hati timukabibaasize ,
46003003	ahabw'okuba mukiri ab'omubiri . Mbwenu shi omuriimwe , ku haraabe hakirimu eihari n'empaka , biri timuri ab'omubiri , abarikutwaza nk'abantu nyabuntu ?
46003004	Hari omwe ku arikugira ati : Ndi owa Paulo ; ondiijo ati : Ndi owa Apolo ; biri obwo timuri abantu nyabuntu ?
46003005	Mbwenu Apolo ni ki ? Na Paulo ni ki ? Ka n'abaheereza abaabareeteire kwikiriza , nka buri omwe oku Mukama yaamuteekateekyeire .
46003006	Manya nyowe nkabyara , Apolo yaitirira , kwonka Ruhanga niwe yaabikurize .
46003007	N'ahabw'ekyo obyara nari oitirira ti kintu , kureka Ruhanga obikuza .
46003008	Obyara n'oitirira nibaingana , kandi buri omwe aryaheebwa ebihembo nk'oku yaakozire .
46003009	Manya itwe turi abakwataniise nitukorera Ruhanga . Imwe muri omusiri gwa Ruhanga , muri ekyombeko kye .
46003010	Nk'omurimo ogu Ruhanga yantumire kukora oku guri , nk'omwombeki omunyabwengye nkataho omusingi , ondiijo yaagwombekyeraho . Buri omwe ayerinde oku araagwombekyereho .
46003011	Manya tihariho n'omwe obaasa kutaho ogundi musingi , kureka ogwo ogwatairweho , niwe Yesu Kristo .
46003012	Mbwenu ahari ogwo musingi , omuntu ayombekyesaho ezaabu , efeeza , amabaare g'obuguzi bwingi , ebiti , obunyaatsi , nari embuba .
46003013	Kwonka omurimo gwa buri muntu guryareebeka aha kiro ki Mukama arigworekyeraho . Manya omuriro gw'ahari ekyo Kiro guryayerura omurimo gwa buri muntu , gugugyeze kandi gworekye nk'oku guri .
46003014	Ou ekyombeko kye kyayombekirwe ahari ogwo musingi ogurigumaho , aryaheebwa ebihembo .
46003015	Ou ekyombeko kye kirisya , kikayonga , aryafeerwa ; nobu we arijunwa , kwonka kuri nk'okuraba omu muriro .
46003016	Timurikumanya ku muri Nyaruju ya Ruhanga , kandi Mutima wa Ruhanga ku atuura omuriimwe ?
46003017	Weena oricwekyereza Nyaruju ya Ruhanga , Ruhanga aryamucwekyereza . Ahabw'okuba Nyaruju ya Ruhanga neeyera , kandi Nyaruju egyo niimwe .
46003018	Hatagira owaayebeiha : omuriimwe ku haraabe harimu orikweteekateekaho kuba omunyabwengye omu muringo gw'ensi egi , ayegire omushema , abone kuba ow'obwengye .
46003019	Manya obwengye bw'omu nsi egi , ahari Ruhanga buba obushema . Ahabw'okuba kikahandiikwa kiti : Ruhanga akwatira abanyabwengye omu mengye gaabo ;
46003020	kandi kiti : Mukama amanya ku ebiteekateeko by'abanyabwengye bitagira muhoho .
46003021	N'ahabw'ekyo hatarigira owaayehimbisa ahabw'abantu . Manya ebintu byona n'ebyanyu :
46003022	yaaba Paulo , yaaba Apolo nari Keefa , yaaba nsi , yaaba magara nari rufu ; yaaba biriho nari ebiribaho , byona n'ebyanyu ;
46003023	naimwe muri aba Kristo , na Kristo n'owa Ruhanga .
46004001	Oku nikwo omuntu ashemereire kututwaza , nk'abaheereza ba Kristo , n'abarikujunaanwa eby'amabanga ga Ruhanga .
46004002	Manya ekyetengwa aha barikujunaanwa n'okushangwa bari abeesigwa .
46004003	Kandi imwe okuncwera orubanja , nari okurucwerwa ekyetwa eiramuriro ry'abantu , ahariinye n'akantu kakye . Nangwa naanye tindwecwera .
46004004	Nobu ndaabe ntaine ki ndikwemanyaho ekirikunshinja , kwonka ekyo tikirikuunyihisaho rubanja . Mukama niwe arikuruncwera .
46004005	N'ahabw'ekyo mutaricwa orubanja obunaku butakahikire , Mukama atakaizire ; niwe ogwo oryanika ebisherekirwe omu mwirima , akashuuruura enaama z'omu mutima ; haza obwo nibwo Ruhanga arisiima buri muntu nk'oku kimushemereire .
46004006	Banyaruganda , ebyo naabyegambaho na Apolo nimbarengyeza , ngu mutwegyereho kugira emitwarize erikuhikaana n'Ebyahandiikirwe , ngu hatagira omuriimwe owaayetunguura , naasiima omuntu omwe okukira ondiijo .
46004007	N'oha okureebamu eki abandi bataine ? Oine ki eki otarahairwe ? Mbwenu ku oraabe waakihairwe , nooyehimbisiza ki nk'otarakihairwe ?
46004008	Ebishi muherize kwiguta ! Ebishi muherize kuba abatungi ! Ebishi , muherize kuba abagabe mutatwine ! Nakabaasibwa ki muba abategyeki , naitwe tutegyeka hamwe naimwe !
46004009	Manya ninteekateeka ngu itwe entumwa Ruhanga atworekire nk'abarikuhereeruka aha bandi boona , twaba nk'abacwereirwe orw'okufa ; ahabw'okuba tubaire ab'okushungwa ensi na baamaraika n'abantu .
46004010	Itwe turi abashema ahabwa Kristo , kwonka imwe muri abanyabwengye omuri Kristo . Itwe turi abataine maani , kwonka imwe muri ab'amaani ; imwe nimuheebwa ekitiinwa , kwonka itwe nitugaywa .
46004011	N'okuhitsya aga magingo twine enjara n'eiriho , tujwaire obucancabari , nituteerwa empi , titwine butaaho ,
46004012	kandi twehenenga nitukoresa emikono yaitu . Ku tujumwa , twendeza emigisha ; ku tuhiiganisibwa , tugumisiriza ;
46004013	ku tubeihererwa , tuteeraho kugarukanisa ; n'okuhitsya hati tuhindukire efa y'omu nsi n'ekumbwe y'ebintu byona .
46004014	Ebyo tinaabibahandiikira kubahemura , kureka okubahuguura nk'abaana bangye abakundwa .
46004015	Manya nobu muraabe mwine abahabuzi enkumi n'enkumi omu by'amagara g'obukristo , kwonka mwine shoimwe omwe . Manya nyowe , omu by'amagara gaanyu g'obukristo , nkaba shoimwe nimbarangirira Amakuru Marungi .
46004016	N'ahabw'ekyo nimbeehanangiriza ku muntooreza .
46004017	Nikyo naabatumiraho Timoteeho , omwana wangye omukundwa kandi omwesigwa omuri Kristo , kubaijutsya emitwarize yangye ey'omuri Kristo , nk'oku ngyegyesa hoonahoona omuri buri kigombe ky'Abakristo .
46004018	Abamwe nibeeraata kushusha oti tindiija waanyu .
46004019	Kwonka ndi ow'okwija juba , Mukama yaaba akisiimire , haza nyereebere amaani g'abo banyamaryo , bitari bi barikugamba kusha .
46004020	Ahabw'okuba obukama bwa Ruhanga tiburi mu bigambo , kureka omu kukora n'amaani .
46004021	Mbwenu nimusiima ki ? Ngu nyije owaanyu n'omunyaafu , nari nyije n'omutima ogwine rukundo n'obucureezi ?
46005001	Nikigambwa hoona , ku omuriimwe harimu omucwe gw'obushambani , kandi obw'omuringo ogutashangwa nangwa n'omu bakaafiiri ; omushaija okushwera muka ishe .
46005002	Haza mwehimbisa ! Timushemereire kushaasha ? Omuntu okozire ekyo kintu n'ow'okucuubwa .
46005003	Nyowe nobu ndaabe ntari hamwe naimwe omu mubiri , ndi hamwe naimwe omu mutima . Kandi nk'ori naimwe ,
46005004	omu iziina rya Mukama Yesu , ogwo muntu okozire ekyo kihagaro mperize kumucwera orubanja . Ku muraateerane , naanye nimba ndi hamwe naimwe omu mutima hamwe n'amaani ga Mukama waitu Yesu ,
46005005	ogwo muntu mumurekurire Sitaane , omubiri gwe guhwerekyerere , amagara ge g'omutima gabone kujunwa aha Kiro kya Mukama Yesu .
46005006	Okwehimbisa kwanyu tikuhikire . Timurikumanya ku akatumbisa kakye katumbisa eisyanga ryona ?
46005007	Mweihemu ekitumbisa ekya ira , mubone kuba eisyanga risya ; manya timurimu kitumbisa . Ahabw'okuba , Kristo Omwana gw'Entaama gw'Okuhingurwaho kwaitu akatambwa .
46005008	N'ahabw'ekyo ka tugume tugire omugyenzo gw'obugyenyi obwo , tutaine kitumbisa ekya ira , ekitumbisa eky'eitima n'obubi ; kureka emigaati etatumbisiibwe , etarimu buryarya kandi ey'amazima .
46005009	Nkabahandiikira omu baruha yangye ku mutashemereire kukwatanisa n'abakora eby'obushambani ;
46005010	ntarikugira ngu abashambani b'ensi egi , nari abanyamururu n'abanyagi , nainga abaramya ebitari Ruhanga , ahabw'okuba ku kyakuba kityo mukaaba ab'okuruga omu nsi .
46005011	Kwonka eki naabahandiikiire n'okutakwatanisa na weena oyetwa omunyaruganda , ku araabe ari omushambani , omunyamururu , orikuramya emandwa , omujumi , omusinzi nari omunyagi nobu kwakuba okurya n'omuntu nk'ogwo .
46005012	Mbwenu shi n'ekyangye kucwera ab'aheeru orubanja ? Ruhanga niwe arirubacwera . Kwonka shi imwe timushemereire kucwera ab'omu kigombe kyanyu orubanja ? Mwihe omuriimwe ogwo muntu mubi .
46005013	
46006001	Mbwenu omuriimwe ku haakubaho oine eki arikufa na mugyenzi we , akaayetuuma amutabaariza omu maisho g'abatahikiriire , omu mwanya gw'okumutabaariza omu maisho g'abarikwera ?
46006002	Timurikumanya ku abarikwera nibo baricwera ensi orubanja ? Ensi ku muraabe niimwe murigicwera orubanja , nimuremwa kucwa emanja nkye nk'ezo ?
46006003	Timurikumanya ku turicwera baamaraika emanja ? Reero kaashwa ebikwatiraine n'amagara aga !
46006004	Mbwenu shi ku muraabe mwine emanja nk'ezo , ahabw'enki nimuzitwarira abatarikusiimwa kigombe ky'abaikiriza ?
46006005	Ekyo naakigamba kubaitsa enshoni . Nikibaasika okutabaho omunyabwengye omuriimwe kushoboorora abanyaruganda ,
46006006	kureka omunyaruganda kutabaariza omunyaruganda mugyenzi we omu maisho g'abataikiriza ?
46006007	Okutabaarizana mwenka na mwenka nikyoreka ku muremirwe . Ahabw'enki mutarikufa kushaagizibwa ? Ahabw'enki mutarikufa kuryangatanisibwa ?
46006008	Kwonka niimwe murikushaagiza abandi , mukaryangatanisa nangwa n'abanyaruganda beene waanyu !
46006009	Timurikumanya ku abatahikiriire bataritaaha mu bukama bwa Ruhanga ? Murekye kwebeiha , abakora ebikwatiraine n'obushambani ; abarikuramya emandwa , abashambani n'ebitingwa ,
46006010	abashuma n'abanyamururu , abasinzi n'abajumi , nobu baakuba abanyagi , tibaritaaha mu bukama bwa Ruhanga .
46006011	Kandi bamwe omuriimwe nikwo mwabaire muri , kwonka mukoogibwa , mwayezibwa , mwaheebwa okuhikiirira omu iziina rya Mukama Yesu Kristo n'omuri Mutima wa Ruhanga waitu .
46006012	Byona nimbiikirizibwa , kwonka ebiine omugasho ti byona . Byona nimbiikirizibwa , kwonka tinditegyekwa kintu na kimwe .
46006013	Ebyokurya bibaho ahabw'enda , n'enda ebaho ahabw'ebyokurya , kwonka Ruhanga aryabihwerekyereza byombi , kinu na kiri . Omubiri tiguriho habwa ebikwatiraine n'obushambani , kureka ahabwa Mukama , na Mukama niwe mukama waagwo .
46006014	Reero Ruhanga owaazoire Mukama waitu omu bafiire , naitwe aryatuzoora n'amaani ge .
46006015	Timurikumanya ku emibiri yaanyu eri engingo za Kristo ? Mbwenu shi ntware engingo za Kristo , nzihindure engingo za maraaya ? Rubuuza !
46006016	Nari shi , timurikumanya ngu oteerana na maraaya , bombi baba omubiri gumwe ? Manya kikahandiikwa kiti : Ababiri baryaba omubiri gumwe .
46006017	Kandi oteerana na Mukama aba omutima gumwe nawe .
46006018	Mugume mwetantare ebikwatiraine n'obushambani . Ekibi ekindi kyona eki omuntu akora kiba kitaine kakwate na mubiri , kwonka oshambana akora ekibi ekishiisha omubiri gwe .
46006019	Timurikumanya ku omubiri gwanyu guri Nyaruju ya Mutima Orikwera ori omuriimwe , ou mwahairwe Ruhanga ? Manya timuriho habwanyu ;
46006020	mukagurwa n'obuguzi bwingi . N'ahabw'ekyo muhaise Ruhanga ekitiinwa omu mibiri yaanyu .
46007001	Mbwenu aha bi mwampandiikiire , ni kirungi omushaija okutaba na mukazi .
46007002	Kwonka ahabw'okwerinda obushambani , buri mushaija agire omukazi we , na buri mukazi agire omushaija we .
46007003	Omushaija ashemereire kuha omukazi we eki yaamushwereire , n'omukazi nawe ashemereire kutwaza atyo iba .
46007004	Ahabw'okuba omukazi tategyeka mubiri gwe , kureka gutegyekwa iba ; n'omushaija tategyeka mubiri gwe , kureka gutegyekwa omukazi we .
46007005	Murekye kwimana , kureka shana mwaba muragaine okumara omwanya nanka , ngu mubone kwemarira omu kushaba Ruhanga ; bwanyima mugarukye kuteerana , Sitaane atakaabatega ahabw'okuremwa kwezibira .
46007006	Eki ninkibagambira nk'orikubahabura , kutari kubaragiira .
46007007	Nkaayenzire mwena mube nkaanye ; kwonka buri omwe aine ekiconco kye ahabwe , eki yaahairwe Ruhanga ; omwe okwe n'ondi okwe .
46007008	Abatakashweraine , n'abafaakazi , ningira nti kikaabaire kirungi baguma batyo , nkaanye ;
46007009	kwonka ku baraabe batarikubaasa kwezibira , bashwerane . Ahabw'okuba embu y'okubugumwamu akarigiijo , haakiri okushwerana .
46007010	Kandi abashweraine nimbaragiira , tiinye , kureka Mukama , nti : Omukazi tashemereire kutaana na iba ,
46007011	kwonka ku araakikore , agumire aho atashweirwe , nainga shi agarukane na iba ; n'omushaija tashemereire kushenda mukazi we .
46007012	Abandi niinye ndikubagambira , ti Mukama , nti omunyaruganda ku araabe aine omukazi otari mwikiriza , ogwo mukazi yaasiima kuguma nawe , iba tashemereire kumushenda .
46007013	N'omukazi omunyaruganda , ku araabe aine iba otari mwikiriza , ogwo mushaija yaasiima kuguma nawe , ogwo mukazi tashemereire kutaana nawe .
46007014	Ahabw'okuba omushaija otari mwikiriza ayezibwa ahabw'omukazi we , n'omukazi otari mwikiriza ayezibwa ahabwa iba . Ku kyakuba kitari kityo , abaana baanyu bakaabaire bari abatashemeire , kwonka hati n'abarikwera .
46007015	Mbwenu omwe ahari bombi , otari mwikiriza , ku araabe naayenda kutaana , ataane ; ahabw'okuba Ruhanga akatweta ngu tugire obusingye .
46007016	Iwe mukazi ' we , noomanyira hi ku otarijuna baro ? Iwe mushaija ' we , noomanyira hi ku otarijuna mukazi waawe ?
46007017	Buri omwe k'atwaze nk'oku Mukama yaamuteekateekyeire , omu ki Ruhanga yaamweteiremu . Ekyo ninkitaho kuba ekiragiro omu bigombe by'abaikiriza byona .
46007018	Ku haraabe hariho owaayetsirwe yaashazirwe , arekye kwenda kweihaho okusharwa kwe . Ku haraabe hariho owaayetsirwe atakashazirwe , arekye kwenda kusharwa .
46007019	Manya okusharwa nari okutasharwa ti kintu , kureka okukuratira ebiragiro bya Ruhanga .
46007020	Buri omwe ashemereire kuguma nk'oku yaabaire ari obu yaayetwa .
46007021	Ku oraabe waayetsirwe ori omuhuuku , ekyo kitakusaasa ; kwonka ku oraabe noobaasa kurekurwa , orekurwe .
46007022	Manya owaayetsirwe omuri Mukama ari omuhuuku , aba ari ou Mukama ahaire obusingye . Kandi n'owaabaire ari ow'obusingye obu yaayetwa , aba omuhuuku wa Kristo .
46007023	Mukagurwa n'obuguzi bwingi , murekye kuba abahuuku b'abantu .
46007024	N'ahabw'ekyo , beene Taata , buri muntu agume omu maisho ga Ruhanga nk'oku yaabaire ari obu yaayetwa .
46007025	Aha bikwatiraine n'abatashweraine , timbiineho kiragiro kya Mukama , kureka ningamba eki ndikuteekateeka nk'omwesigwa ahabw'embabazi za Mukama .
46007026	Kwonka ninteekateeka nti , ahabw'eby'oburemeezi ebibaho , haakiri omuntu kuguma nk'oku ari .
46007027	Okomirwe aha mukazi ? Reka nu kwenda kutaana nawe . Tokomirwe ha mukazi ? Reka nu kwenda kushwera .
46007028	Ku orikushwera , nooba otakozire kibi ; n'omwishiki ku arikushwerwa , naaba atakozire kibi . Kwonka abarikushwerana baryagira omunyangararo omu nsi , kandi nkaayenzire kugubakiza .
46007029	Banyaruganda , eki ndikugamba nikyo eki : Obunaku bwagyenda nibufunda ; mbwenu okwiha hati abaine abakazi babe nk'abataine ,
46007030	n'abarikucura babe nk'abatarikucura , n'abarikushemererwa babe nk'abatarikushemererwa ; abarikugura babe nk'abataine by'okugura ,
46007031	n'abarikukoresa eby'ensi babe nk'abatarikubikoresa ; ahabw'okuba omuhango gw'ensi egi guhwaho .
46007032	Niinyenda ngu murekye kwemereza omutima . Manya otaine mukazi ata omutima aha bya Mukama , oku araamugwise gye .
46007033	Kwonka oine omukazi ayemerereza eby'ensi omutima , oku araagwise gye omukazi we ;
46007034	atyo aba kaakuri na kaakunu . Kandi omukazi otashweirwe , nari omwishiki otakashweirwe , ata omutima aha bya Mukama , oku araabe oyeeziibwe omu mubiri n'omu mutima . Kwonka omukazi oshweirwe ayemerereza eby'ensi omutima , oku araagwise gye iba .
46007035	Ekyo naakibagambira ahabw'okubagasira . Ntarikwenda kubakoma , kureka okubooreka ebihikire , ngu mubone kwehayo mukaheereza Mukama n'omutima gumwe .
46007036	Omushaija ku araabe naateekateeka ngu tarikutwaza gye mwishiki ou arikugamba obugyenyi , kandi atari - kubaasa kwezibira , haza kiri eky'okuba kityo , akore eki arikusiima ; bashwerane - - ti kibi .
46007037	Kwonka ohamiire kimwe omu mutima , ataine kirikumugyema kushwera , kandi orikubaasa kutegyeka omubiri gwe , yaamariirira kimwe omu mutima kureka ou arikugamba obugyenyi kuguma ari omwishiki , naaba akozire gye .
46007038	N'ahabw'ekyo orikushwera ou arikugamba obugyenyi naakora gye , kwonka orikureka kumushwera naaba akozire gye okukiraho .
46007039	Omukazi akomwa ahari iba obunaku bwona obu iba aba akiriho ; kwonka iba ku afa , ogwo mukazi aine obusingye kushwerwa ou arikwenda , kwonka kibe omuri Mukama .
46007040	Mbwenu nk'oku ndikureeba , ku yaakuguma nk'oku ari , akaaba gye okukiraho . Kandi ninteekateeka ngu naanye nyine Mutima wa Ruhanga .
46008001	Mbwenu aha bikwatiraine n'ebyokurya ebihongyeirwe ebishushani , nituhamya ku twena twine okumanya . Okumanya nk'okwo kuteera ebihagi , kwonka rukundo yo ehangaana .
46008002	Weena oteekateeka ngu aine eki arikumanya , aba atakamanyire nk'oku ashemereire kumanya .
46008003	Kwonka omuntu ku akunda Ruhanga , Ruhanga nawe amumanya .
46008004	Mbwenu aha bikwatiraine n'okurya ebihongyeirwe ebishushani ; nitumanya ku ebishushani bitabaho , kandi ku hatariho Ruhanga ondi kureka Ruhanga omwe .
46008005	Nobu haraabe hariho ebyetwa baaruhanga omu iguru n'omu nsi , nk'oku buzimazima hariho baaruhanga baingi n'abakama baingi ,
46008006	kwonka ahabwaitu hariho Ruhanga omwe , Taata , ou ebintu byona bikomookaho , naitwe ou tubaho ahabwe ; kandi hariho Mukama omwe Yesu Kristo , obaisaho byona , naitwe akatubaisaho .
46008007	Kwonka okwo kumanya , ti boona abakwine . Abantu abamwe n'okuhitsya hati ku barya ebyokurya nk'ebyo , bateekateeka ngu baarya ebihongyeirwe ebishushani . Emitima yaabo eba etahamire , batyo bateekateeka ngu ebyo byokurya byabahagaza .
46008008	Manya ebyokurya tibyo bitusiimisa ahari Ruhanga , ahabw'okuba ku tuba tutabiriire titugira ki tufeerwa , kandi ku tubirya titugira ki twongyerwaho .
46008009	Kureka mwerinde , okubirya kwanyu nari okutabirya kutakaateeza entsibo abaine okwikiriza kutahamire .
46008010	Mbwenu iwe omuntu oyetegyereize , ondiijo ow'omutima gutahamire ku yaakukureeba nooriira omu ndaaro y'ekishushani , takaatetuuka akarya ebyokurya bihongyeirwe ebishushani ?
46008011	Reero ogwo muntu otahamire akahwerekyerera atyo ahabw'okumanya kwawe , haza ari mwene waanyu ou Kristo yaafeereire .
46008012	Manya ku mukora ekibi ahari beene waanyu , mwahutaaza emitima yaabo etahamire , muba mukozire ekibi ahari Kristo .
46008013	N'ahabw'ekyo ebyokurya ku byakuba nibigwisa mwene waitu , tindigira bu ndiire enyama n'akakye , mbone kutagwisa mwene waitu .
46009001	Tindi ow'obusingye ? Tindi entumwa ? Tindareebire Yesu Mukama waitu ? Timuri ebyana by'omurimo gwangye omuri Mukama ?
46009002	Nobu ndaabe ntari ntumwa aha bandi , kwonka shi ahariimwe nikwo ndi , ahabw'okuba niimwe ky'okuhamizaho eky'obutumwa bwangye omuri Mukama .
46009003	Oku nikwo kwetonganira kwangye aha barikumpakanisa :
46009004	itwe shi , tituri b'okuheebwa ebyokurya n'ebyokunywa ?
46009005	Nituzibirwa kugyenda n'omukazi munyaanyaitwe , nk'ezindi ntumwa na barumuna ba Mukama na Keefa oku bagira ?
46009006	Nari shi niinye nyenka na Barinaba abarikuragiirwa kukora eby'okwetunga ?
46009007	N'oha oza aha rugamba , akeegurira eby'okumukwatsa ? N'oha obyara emizaabibu omu musiri , atarye bijuma byayo ? N'oha oriisa obusyo , atanywe mate gaabwo ?
46009008	Mbwenu ebyo nimbigamba nk'omuntu-nyabuntu , nari shi eiteeka tikwo rigira ?
46009009	Manya kikahandiikwa omu iteeka rya Musa kiti : Otariboha akanwa k'endaaho neejunga enjuma . Endaaho shi Ruhanga nizo arikusaasibwa ?
46009010	Buzimazima tiitwe arikugambaho ? Manya kikahandiikwa ahabwaitu , ahabw'okuba omuhingi ahinga aine amatsiko , n'omuhuuzi ahuura aine amatsiko g'okubagana aha bishaarwirwe .
46009011	Itwe ku turaabe twababibiremu ebirungi by'omutima , nimugira ngu kiremeire munonga kubagyeshamu eby'okuhwera omubiri ?
46009012	Abandi ku baraabe babatungaho ebi babenza , kaashwa itwe ? Kwonka itwe titurakoreise obwo bushoboorozi , kureka twemera byona , ngu tutakaateera aha mutwe Amakuru Marungi ga Kristo .
46009013	Timurikumanya abaheereza omuri Nyaruju ya Ruhanga ku nimwo baiha ebyokurya , n'abaheereza aha itambiro ku babagana aha bitambiirweho ?
46009014	Na Mukama waitu nikwo yaaragiire , ngu abarangirira Amakuru Marungi batungwe eby'Amakuru Marungi .
46009015	Kwonka nyowe tinkakoresaga obwo bushoboorozi , kandi eki tinaakihandiika ngu mbone kutunga eby'okunkwatsa nk'ebyo . Haakiri nfe , okukira omuntu weena okuunyaka ekirikuunyesiimisa .
46009016	Manya ku ndangirira Amakuru Marungi , ekyo tikiinyesiimisa ; ahabw'okuba ningyemeserezibwa kukikora . Ninkaitwe enaku ku naakuba ntarangiriire Makuru Marungi !
46009017	Manya ekyo ku ndikukikora nyekundiire , nintunga ebihembo . Kwonka ku ndikuba nteekundiire , nimba nkwatsiibwe omurimo ogu ndaagire eki naagutungaho .
46009018	Mbwenu obwo ebihembo byangye ni biba biri biiha ? Nigwo mugisha gw'okurangiririra busha Amakuru Marungi , ntarikukoresa bushoboorozi bwangye bwona oburikuunyikirizibwa omu Makuru Marungi .
46009019	Nobu ndaabe ntarikutegyekwa muntu weena , nkeehindura omuhuuku ahari boona , ngu mbone kuhindura baingi .
46009020	Aha Bayudaaya nkatwaza nk'Omuyudaaya ; aha barikutegyekwa eiteeka nkaba nk'orikutegyekwa eiteeka , nyowe nobu ndaabe ntarikutegyekwa , iteeka kwonka ngu mbone kuhindura abarikutegyekwa iteeka .
46009021	Aha batarikutegyekwa iteeka , nkaba nk'otarikutegyekwa iteeka , kutari kugira ngu tindikworobera iteeka rya Ruhanga , ahabw'okuba nintegyekwa eiteeka rya Kristo ngu mbone kuhindura abatategyekwa iteeka .
46009022	Aha bataine maani nkaba nk'otaine maani , ngu mbone kuhindura abataine maani . Ahari boona nkeehindura byona , ngu omu buryo bwona mbone kurokora bamwe .
46009023	Ebyo byona mbikora ahabw'Amakuru Marungi , ngu mbone kubagana aha migisha yaago .
46009024	Timurikumanya ngu omu mpaka z'okwiruka , boona abairuka bahigana , kwonka oheebwa ekihembo ku aba omwe ? Naimwe nu mwirukye mutyo mubone kukitunga .
46009025	Manya omuzaani weena orikuhakana ayerinda omuri byona . Haza ekyo bakikora kutunga ekirunga ekirikusiisikara , kwonka itwe twitanira ekitarikusiisikara .
46009026	Nangwa naanye nikwo nyiruka ntyo ntarikwirukira eryo ; nikwo nteera entomi , ntari nk'orikuteera busha ,
46009027	kureka nyasha omubiri gwangye ngu ngutegyekye , nyentsya ku ndiba naaherize kurangirira abandi , ndekye kubarwa ntahikire .
46010001	Banyaruganda niinyenda mumanye ku baatataitwe boona baasangiirwe ekicu ; ku boona baarabire omu Nyanja ;
46010002	ku boona baabatiriziibwe omuri ekyo kicu n'omuri Musa ;
46010003	ku boona baariire aha kyokurya kimwe eky'omutima ,
46010004	bakanywa aha kyokunywa kimwe eky'omutima . Manya boona bakanywa ekirikuruga omu rukiri rw'amagara orwabaire rubakurata , haza orwo rukiri akaba ari Kristo .
46010005	Kwonka abaingi omuribo Ruhanga tarabasiimire ; nikyo baahwerekyerereire omu ihamba .
46010006	Ebyo byona bikaba biri eky'okureeberaho , ngu turekye kwetenga ebibi nkabo oku baabyetengire .
46010007	Murekye kuba abaramya ebishushani , nka bamwe omuribo oku baabiramize ; nk'oku kyahandiikirwe kiti : Abantu bakashutama kurya n'okunywa , kandi baimuka kuzina .
46010008	Turekye kukora ebikwatiraine n'obushambani , nk'abamwe omuribo oku baabikozire , haza hakafa abantu obukumi bubiri n'enkumi ishatu eizooba rimwe .
46010009	Turekye kugyeza Mukama , nk'abamwe omuribo oku baamugyerize , bakaitwa enjoka .
46010010	Turekye kwetomboita , nk'abamwe omuribo oku baayetomboitsire , bakamarwaho omucwekyerezi .
46010011	Mbwenu ebyo byona bikababaho kuba eky'okureeberaho , kandi bikahandiikwa kutuhabura , itwe abariho omu busingye obu obw'aha muheru .
46010012	N'ahabw'ekyo orikuteekateeka ngu ayemereire , ayerinde atagwa .
46010013	Tihariho kyosyo ekirabahikireho ekitashangwa mu bantu . Manya Ruhanga n'omwesigwa , taribareka mukoohibwa ebi mutarikubaasa ; kwonka omuri okwo kwohibwa aryabateeraho oburyo bw'okukira , ngu mubaase kukwemera .
46010014	N'ahabw'ekyo , bagyenzi bangye abakundwa , mwetantare okuramya ebishushani .
46010015	Nimbagambira nk'abaine obwengye , naimwe mwetegyereze eki ndikugamba .
46010016	Ekikopo ky'omugisha eki tusiimira Ruhanga , tikwo kukwatanisiza omu shagama ya Kristo ? Omugaati ogu tucwamu , tikwo kukwatanisiza omu mubiri gwa Kristo ?
46010017	Manya omugaati guba gumwe , naitwe nobu turi baingi , turi omubiri gumwe , ahabw'okuba twena tubagana ahari ogwo mugaati gumwe .
46010018	Mureebere aha mitwarize y'Abaisiraeli : abarya ebitambirwe , tibo bakwatanisiza aha itambiro ?
46010019	Mbwenu ngambe ki ? Ngire nti ebihongyeirwe ebishushani n'ekintu , nari shi ebishushani n'ekintu ?
46010020	Ngabusha ! Kureka nimmanyisa ku ebi abakaafiiri batamba , babihongyera emandwa , atari Ruhanga . Tindikwenda ku mukwatanisa n'emandwa .
46010021	Timurikubaasa kunywa aha kikopo kya Mukama , kandi mukanywa n'ahaky'emandwa . Timurikubaasa kubagana ahaby'aha meeza ya Mukama , kandi mukabagana n'aha by'ey'emandwa .
46010022	Mbwenu nitwenda kwitsa Mukama eihari ? Hoona shi nitumukiza amaani ?
46010023	Byona nibiikirizibwa , kwonka ebiine omugasho ti byona . Byona nibiikirizibwa , kwonka ebikuza ti byona .
46010024	Omuntu weena agume arekye kweyendeza , kureka ayendeze mutaahi we .
46010025	Kyona ekigurwa omu itundiro ry'enyama , mugume mukirye mutaine ki murikwekyenga .
46010026	Ahabw'okuba ensi n'eya Mukama na byona ebigirimu .
46010027	Omu batarikwikiriza , ku harigira owaabeeta aha bugyenyi , mwasiima kuzayo , kyona eki baribareetera mukirye mutaine ki murikwekyenga .
46010028	Kwonka ku haribaho owaabagira ati : Eki kihongyeirwe emandwa ; mutarikirya ahabw'ogwo owaabamanyisa n'ahabw'okushinjwa - -
46010029	eki ndikugamba n'okushinjwa okwe , kutari okwawe . Mbwenu ahabw'enki obugabe bwangye nibutegyekwa okushinjwa kw'omu mutima gw'ondiijo ?
46010030	Ku ndaabe ndya ninsiima , ahabw'enki abantu bampaahuuza ahabw'eki naasiimira ?
46010031	N'ahabw'ekyo yaaba nimurya nari nimunywa , nainga mwine eki murikukora kyona , mubikore ahabw'okuhaisa Ruhanga ekitiinwa .
46010032	Mutarigwisa kubi Abayudaaya nari Abaguriiki , nainga ekigombe ky'abaikiriza Ruhanga ,
46010033	nkaanye oku nteeraho kugwisa gye abantu boona omuri byona ebi nkora , ntarikusherura by'okwegasira nyenka , kureka eby'okugasira abaingi ngu babone kujunwa .
46011001	Muntooreze , nkaanye oku ntooreza Kristo .
46011002	Nimbasiima ahabw'okuunyijuka omuri byona n'okugumizamu nimukuratira ebi naabeegyeise .
46011003	Kwonka niinyenda mumanye ku Kristo aba omutwe gwa ibara mushaija , kandi ku omushaija aba omutwe gw'omukazi we , na Ruhanga ku aba omutwe gwa Kristo .
46011004	Omushaija weena orikushaba Ruhanga , nari orikuranga ayetwekyereire , naaba ahemwire omutwe gwe .
46011005	N'omukazi weena orikushaba Ruhanga , nari orikuranga ateetwekyereire , naaba ahemwire omutwe gwe ; nikyo kimwe nk'oku omutwe gwe gwakuba gumweire .
46011006	Omukazi ku araabe ateetwekyereire , haakiri ashare eishokye ; kwonka omukazi ku kiraabe nikimuhemura okusharwa eishokye nari okutegwa , ayetwekyerere .
46011007	Manya omushaija tashemereire kwetwekyerera , ahabw'okuba we n'ekyeshusha kya Ruhanga kandi ekitiinwa kye ; kwonka omukazi we n'ekitiinwa ky'omushaija .
46011008	Ahabw'okuba omushaija tarahangirwe naaruga omu mukazi , kureka omukazi niwe yaarugire omu mushaija .
46011009	N'omushaija tarahangiirwe mukazi , kureka omukazi niwe yaahangiirwe omushaija .
46011010	Omukazi nikyo ashemerereire kwetwekyerera ahabwa baamaraika .
46011011	Nobu kiraabe kiri kityo , omuri Mukama omukazi tabaho ahatari mushaija , n'omushaija tabaho ahatari mukazi .
46011012	Ahabw'okuba nk'oku omukazi yaahangirwe naaruga omu mushaija , n'omushaija nawe azaarwa omukazi ; kandi byona biruga ahari Ruhanga .
46011013	Naimwe mukyereebere ; kihikire omukazi kushaba Ruhanga ateetwekyereire ?
46011014	Nangwa n'emicwe y'obuntu terikubeegyesa , ngu omushaija ku areka eishokye rye ryacucuza kimuhemura ?
46011015	Haza omukazi ku agira eishokye riraingwa , rimureetera okwesingiza ? Ahabw'okuba eishokye rye akariheebwa kumushweka .
46011016	Ku haraabe hariho orikwenda kukihakanisa , amanye ngu emitwarize nk'egyo titugiine , nangwa n'ebigombe by'abaikiriza Ruhanga tibigiine .
46011017	Mbwenu ka mbahabure eki , ntarikubasiima , ahabw'okuba ku muteerana , ebirugamu ti biba birungi , kureka biba bibi .
46011018	Eky'okubanza , ku muteerana muri ekigombe ky'abaikiriza , mpurira ngu mwebaganiisemu ; haza naanye ekyo nkaakiikiriza .
46011019	Manya okutaikirizana n'okw'okubaho , ab'amazima omuriimwe babone kumanywa .
46011020	Ku muteerana hamwe , eki murya ti bugyenyi bwa Mukama .
46011021	Ahabw'okuba ku muba nimurya , buri muntu arya ebyokurya bye atategyereize bandi ; haza obwo omwe aine enjara n'ondi asinzire .
46011022	Mbwenu shi , timugira maka g'okuriiramu n'okunyweramu ? Nari nimugaya ekigombe ky'abaikiriza Ruhanga , mwitsa enshoni abaine ebi bakyenire ? Mbagambire ki ? Mbasiime ? Ngaaha , omuri ekyo tindikubasiima .
46011023	Manya eki naahairwe Mukama , naanye nikyo naabahaire ekirikugira ngu Mukama Yesu aha kiro eki yaareebeziibweho , akakwata omugaati ;
46011024	ku yaaherize kusiima yaagucwamu , yaagamba ati : Ogu n'omubiri gwangye oguraaheebweyo ahabwanyu . Mugume mukore mutyo kuunyijukiraho .
46011025	N'ekikopo atyo , ku baaherize kurya , yaagamba ati : Ekikopo eki n'endagaano nsya ey'eshagama yangye . Mugume mukore mutyo mwaba nimuginywa kuunyijukiraho .
46011026	Manya buri murundi ku murya ogu mugaati , mukanywa n'eki kikopo , muba nimuranga okufa kwa Mukama okuhitsya obu ariija .
46011027	N'ahabw'ekyo omuntu weena orirya omugaati ogwo , akanywa ekikopo kya Mukama atashemereire , aryasingwa orubanja rw'okuhagaza omubiri n'eshagama ebya Mukama .
46011028	Mbwenu , omuntu ayeshwijume , abone kurya aha mugaati ogwo n'okunywa aha kikopo ekyo .
46011029	Ahabw'okuba orya kandi akanywa ateetaire ha mubiri gwa Mukama , aba ayeriiriire kandi ayenywereire okusingwa orubanja .
46011030	Nikyo baingi omuriimwe baburiirwe amaani bakarwara , n'abamwe bakafa .
46011031	Kuri twecwera orubanja omu mazima , titwakurucwereirwe .
46011032	Kwonka ku turucwerwa Mukama , atuhana ngu turekye kusingwa orubanja hamwe n'ab'ensi .
46011033	N'ahabw'ekyo banyaruganda , ku muraagume mwateerana kurya , mutegyerezane
46011034	oraabe aine enjara abanze ariire omuka mutakaateerana mukakora eky'okubareetera kusingwa orubanja . Reero ebindi ndyabishoboorora naija .
46012001	Beene Taata , ebikwatiraine n'ebiconco bya Mutima , tindikwenda ngu mutabimanya .
46012002	Nimumanya ngu obu mwabaire mukiri abakaafiiri , mukaba muhabisibwa , mutwarwa omu bishushani ebitarikubaasa kugamba .
46012003	N'ahabw'ekyo niinyenda ku mumanya ngu tihariho ogambisibwa Mutima wa Ruhanga owaakugira ati : Yesu naakakyeenwe ! Kandi tihariho n'omwe ogira ati : Yesu ni Mukama , atakigambisiibwe Mutima Orikwera .
46012004	Mbwenu hariho ebiconco by'emiringo etari emwe , kwonka Mutima n'omwe .
46012005	Kandi hariho obuheereza bw'emiringo etari emwe , kwonka Mukama n'omwe .
46012006	Hariho n'okukora kw'emiringo etari emwe , kwonka Ruhanga n'omwe okoresa byona omuri boona .
46012007	Buri omwe areebekyerwamu Mutima ahabw'okugasira boona .
46012008	Omwe Mutima amugambisa eby'obwengye , ondiijo amugambisa eby'okumanya omu buryo bwa Mutima ogwo .
46012009	Ondiijo , Mutima niwe omwe , amuha okwikiriza ; ondiijo , Mutima omwe ogwo amuha ebiconco by'okukiza .
46012010	Ondiijo Mutima amuha kukora eby'okutangaaza , ondi oburangi , ondiijo okubaasa kumanya omutaano gw'emitima . Ondiijo Mutima amuha okugambira omu miringo y'endimi , n'ondi kushoboorora amakuru g'ezo ndimi .
46012011	Ebyo byona bikoresibwa Mutima ogwo omwe , ogabira buri muntu okwe nk'oku arikwenda .
46012012	Mbwenu nk'oku omubiri guba gumwe gukagira engingo nyingi , haza ezo ngingo z'ogwo mubiri , nobu ziba nyingi , zikaba omubiri gumwe , na Kristo nikwo ari atyo .
46012013	Ahabw'okuba tukabatizibwa omuri Mutima omwe , twaba omubiri gumwe yaaba Bayudaaya nari Abaguriiki ; yaaba bahuuku nari ab'obusingye kandi twena twanywaisibwa ahari Mutima omwe .
46012014	Manya omubiri tigugira rugingo rumwe kureka nyingi .
46012015	Ekigyere ku kyakugira kiti : Ahabw'okutaba ngaro , tindi w'aha mubiri . Ekyo tikikaakihindura kutaba ky'aha mubiri .
46012016	N'okutu ku kwakugira kuti : Ahabw'okutaba riisho , tindi w'aha mubiri . Ekyo tikikaakihindura kutaba ky'aha mubiri .
46012017	Omubiri gwona ku gwakuba eriisho , okuhurira kukaaruga hi ? Omubiri gwona ku gwakuba okutu , okukaga kukaaruga hi ?
46012018	Kwonka nk'oku kiri , Ruhanga akata engingo omu mubiri , buri rumwe omu mwanya gwarwo nk'oku yaayenzire .
46012019	Zoona kuri zaabaire orugingo rumwe , omubiri gukaabaire hi ?
46012020	Kwonka nk'oku kiri , hariho engingo nyingi , haza kunu omubiri guri gumwe .
46012021	Eriisho tirikaagira engaro riti : Tindikukwetenga ! Nari omutwe kugira ebigyere guti : Tindikubeetenga !
46012022	Nangwa n'engingo z'omubiri ezireebeka nk'ezitaine maani , nizo zikira kwetengwa .
46012023	Engingo z'omubiri ezireebeka nk'ezitaine maani , nizo tukira kwetaho ; n'engingo z'omubiri ezi tutataho mutima munonga , nizo tukira kuha ekitiinwa kingi . Reero engingo zaitu eziitsa enshoni , nizo tujwarira ,
46012024	eki engingo zaitu ezitaitsa enshoni ziteetenga . Nikwo Ruhanga yaatebeekaniise atyo omubiri , akaha ebicweka ebirikugaywa ekitiinwa ekirikukiraho ,
46012025	ngu omu mubiri harekye kubamu okutakwatanisa , kureka ngu ezo ngingo zigume zisaasibwane ;
46012026	orugingo rumwe rukishaasha , zoona zikasaasira hamwe ; orugingo rumwe rukiheebwa ekitiinwa , zoona zikashemerererwa hamwe .
46012027	Mbwenu naimwe muri omubiri gwa Kristo , na buri omwe n'orugingo rwagwo .
46012028	Kandi hariho abu Ruhanga yaataire omu kigombe ky'abaikiriza : ab'okubanza n'entumwa , aba kabiri n'abarangi , aba kashatu n'abeegyesa , taho abakozi b'eby'okutangaaza , n'abaine obushoboorozi bw'okukiza , n'abahwezi n'abategyeki , n'abagambi b'endimi zitari zimwe .
46012029	Mbwenu abo boona n'entumwa ? Boona n'abarangi ? Boona n'abeegyesa ? Boona n'abakozi b'eby'okutangaza ?
46012030	Boona nikwo baine ebiconco by'okukiza ? Boona bagambira omu ndimi ? Boona bazishoboorora ?
46012031	N'ahabw'ekyo mwitanire ebiconco ebirikweshumbaho . Haza mbwenu ka mboorekye ekirikukira byona oburungi .
46013001	Nobu naakugamba endimi z'abantu nangwa n'eza baamaraika , kwonka ntaine rukundo , nkaaba ndi nk'ekyoma ky'omuringa ekirikurangira , nari nk'enshandaazo erikushandaaza kubi eiraka .
46013002	Nobu naakuba nyine ekiconco ky'oburangi , nkamanya amabanga goona , nkagira okwetegyereza kwona , kandi nobu naakuba nyine okwikiriza kwona okwakumbaasisa kuhigura enshozi , kwonka ntaine rukundo , nkaaba ntari kantu .
46013003	Nobu naakugabira abooro ebi nyine byona kubariisa , kandi nobu naakuhayo omubiri gwangye kwokibwa , kwonka ntaine rukundo , tikiine ki kyakungasira .
46013004	Rukundo egumisiriza kandi egira embabazi . Rukundo tegira ihari nari emyehimbiso ;
46013005	teyetuguura nari okugira ekikabuko . Rukondo teyeyendeza , tegwisibwa kubi busha , tegira nziika ;
46013006	teshemerererwa kutahikiirira , kureka eshemerererwa amazima .
46013007	Rukundo eyemera byona , eikiriza byona , egira amatsiko ahari byona , egumisiririza byona .
46013008	Rukundo tehwaho , kwonka oburangi bwo buryahwaho , endimi zirugyeho n'okumanya kuhweho .
46013009	Ahabw'okuba okumanya kwaitu n'okw'ekitega , n'oburangi bwaitu nabwo n'obw'ekitega ;
46013010	kwonka okuhikiiririzibwa kimwe ku kuriija , eby'ekitega biryahwaho .
46013011	Obu naabaire ndi omwana , nkaba ngamba nk'omwana , nyetegyereza nk'omwana , nteekateeka nk'omwana ; kwonka ku naakuzire naareka eby'obwana .
46013012	Manya obwa hati nitureebera omu ndeeberwamu , tutarikuhweza gye ; kwonka obwo turyareebana butunu . Mbwenu nimmanyaho ekicweka , kwonka obwo ndyamanyira kimwe nk'oku Ruhanga ammanyira kimwe .
46013013	Mbwenu ebigumaho n'ebi byonshatu : okwikiriza n'amatsiko na rukundo ; kwonka ekirikubikira ni rukundo .
46014001	Mwitanire rukundo , mwetengye munonga ebiconco bya Mutima , munomuno eky'okuranga .
46014002	Ahabw'okuba ogambira omu rurimi , tagambira bantu , kureka agambira Ruhanga . Tihariho omwetegyereza ; eby'amabanga ebi agamba abigambisibwa Mutima .
46014003	Kwonka ogwo oranga , agambira abantu eby'okubombeka n'okubateera omuhimbo n'okubahuumuriza .
46014004	Ogambira omu rurimi eyehamya wenka ; kwonka oranga ahangaana ekigombe ky'abaikiriza .
46014005	Mwena nkaayenzire ku mugambira omu ndimi , kwonka okukiraho nkaayenzire ku muranga . Ahabw'okuba omurangi akira ogambira omu ndimi , kureka haagira owaazishoboorora , ngu ekigombe ky'abaikiriza kibone kwombekwa .
46014006	Mbwenu , banyaruganda , ku naakwija owaanyu ningambira omu ndimi nkaabagasira ki naaba ntabagambiire ebi nshuuruuriirwe , nari ebi ndikumanya , nari ebi ndikuranga , nainga ebi ndikwegyesa ?
46014007	Nangwa n'ebitaine magara ebiteerwa bikagamba , nk'esheegu nari ekidongo , ku biba bitataaniise maraka gaabyo , omuntu amanya ata ekyateerwa ?
46014008	N'enzamba ku yaakugamba eiraka ritarikwetegyerezibwa , n'oha owaakweteekateeka kuza aha rugamba ?
46014009	Naimwe nikwo kiri . Ku murikugambira omu rurimi orutarikwetegyerezibwa , omuntu naabaasa ata kumanya ekyagambwa ? Manya nimuba nimushusha nk'abarikugambira omuyaga .
46014010	N'ekya buzima hariho endimi nyingi omu nsi , kandi tihariho na rumwe orutagira ki rurikumanyisa .
46014011	Kwonka ku nkuba ntarikumanya eki orwo rurimi rurikumanyisa , biri ndi omunyamahanga ahari ogwo orikugamba , kandi nawe n'omunyamahanga ahariinye .
46014012	Naimwe nu nk'oku murikwitanira kutunga ebiconco bya Mutima , mwezirikire kutunga ebiconco ebirikweshumbyaho kwombeka ekigombe ky'abaikiriza .
46014013	N'ahabw'ekyo orikugambira omu rurimi ashemereire kushaba Ruhanga , abone kubaasa kurushoboorora .
46014014	Manya ku nshabira omu rurimi , omutima gwangye gushaba , kwonka obwengye bwangye bugumira aho butyo .
46014015	Mbwenu shi ngire nta ? Niinyija kushabisa omutima , kandi nshabise n'obwengye . Niinyija kweshongoza omutima , kandi nyeshongoze n'obwengye .
46014016	Kyaba kitari ekyo , ku orikusiima noogambisibwa Mutima , omuntu otarikushoboorokyerwa eki orikugamba , naabaasa ata kugira ati : Amiina , aha ki waasiimira ?
46014017	N'ekya buzima nooba osiimire gye Ruhanga , kwonka ondiijo tarikugasirwa .
46014018	Ninsiima Ruhanga ahabw'okuba mwena nimbakiza kugambira omu ndimi .
46014019	Kwonka omu ruteerane nkaayenzire kugambisa obwengye bwangye ebigambo bitaano , mbone kugasira abandi , okukira okugambira omu rurimi ebigambo kakumi .
46014020	Beene Taata , mutaba abaana omu bwengye , kureka mube abeereere omu bibi ; kwonka omu bwengye mube bakuru .
46014021	Omu iteeka kikahandiikwa kiti : Ndyagambira eri ihanga , ningambisa abantu b'endimi zitari zaaryo n'eminwa y'Abanyamahanga , nangwa nabwo obwo tibarimpurikiza nikwo Mukama arikugira .
46014022	N'ahabw'ekyo endimi ziba akamanyiso ti habw'abaikiriza , kureka ahabw'abatari baikiriza . Haza oburangi bwo tibuba habw'abatari baikiriza , kureka ahabw'abaikiriza .
46014023	Mbwenu nu , ekigombe ky'abaikiriza ku kyakuteerana , boona baagambira omu ndimi , haza abatari b'abaabo nari abatari baikiriza baataahamu , tibakaagira bati : Beitu shi mugwire eiraro ?
46014024	Kwonka boona ku baakuba nibaranga , haza otari mwikiriza nari otari munyakigombe yaataahamu , boona baamwemeza kandi boona baamucwera orubanja ,
46014025	enaama ze z'omu mutima zikaashuuruuka . Haza obwo ajuumara ahansi , aramya Ruhanga kandi agamba butunu ati : Buzimazima Ruhanga ari omuriimwe .
46014026	Beene taata , mbwenu bibe bita ? Ku muteerana , omwe aba aine ekyeshongoro , ondi eky'okwegyesa , ondi eki ashuuruuriirwe , ondiijo okugambira omu rurimi , nari ondiijo eby'okurushoboorora . Haza ebyo byona bigume bikorwe ahabw'okwombeka ekigombe ky'abaikiriza .
46014027	Ku haraabeho orikugambira omu rurimi , ka babe babiri bonka , nari barekye kurenga ahari bashatu , kandi nibaihaihana ; haza hagire owaabishoboorora .
46014028	Kwonka ku haraabe hatariho w'okushoboorora , ka buri omwe acecekye omuri orwo ruteerane , ayegambire kandi agambire Ruhanga .
46014029	K'abarangi bagambe babiri nari bashatu , reero abandi bagyeragyeranise ebyagambwa .
46014030	Omwe omu bari aho ku yaakushuuruurirwa , owaaba naagamba ahuname .
46014031	Manya mwena nimubaasa kuranga nimwihaihana , boona babone kwega n'okuteerwa omuhimbo .
46014032	Kandi emitima y'abarangi etegyekwa abarangi .
46014033	Ahabw'okuba Ruhanga taba Ruhanga w'omujuyango , kureka ow'obusingye . Nk'oku kiri omu bigombe byona eby'abarikwera ,
46014034	abakazi omu nteerane bagume bahuname . Ahabw'okuba tibarikwikirizibwa kugamba , kureka okuguma beeceererekire nk'oku eiteeka ririkuragiira .
46014035	Ku baraabe baine eki barikwenda kumanya , bakibuurize baibabo omuka . Ahabw'okuba n'eky'enshoni omukazi kugambira omu ruteerane .
46014036	Mbwenu shi ekigambo kya Ruhanga niimwe kyakomookireho , nari niimwe kyahikireho mwenka ?
46014037	Ku haraabe hariho omuntu weena orikweteekateekaho ngu n'omurangi ogambisibwa Mutima , amanye ku ebi naabahandiikira biri ekiragiro kya Mukama .
46014038	Omuntu weena eki ku araabe atarikukiikiriza , nawe tarikwikirizibwa .
46014039	N'ahabw'ekyo banyaruganda , mwetengye munonga ekiconco ky'okuranga , kandi mutazibira okugambira omu ndimi ;
46014040	kwonka byona bigume bikorwe gye omu buteeka .
46015001	Beene Taata , ka mbaijutsye Amakuru Marungi agu naabarangiriire mukagaikiriza , kandi agu muhamiiremu ,
46015002	haza agabajuna mwaba mugagumize nk'oku naagabarangiriire kitari ekyo , biri mukaikiririza busha .
46015003	Manya nkabahitsyaho ekintu kikuru naanye eki naahairwe , ekirikugira ngu Kristo akafa ahabw'ebibi byaitu nk'Ebyahandiikirwe oku birikugira ,
46015004	akaziikwa kandi akazooka omu bafiire aha kiro kya kashatu , nk'Ebyahandiikirwe oku birikugira ,
46015005	reero ngu akabonekyera Keefa , bwanyima eikumi na babiri .
46015006	Yaagaruka yaabonekyera abanyaruganda abarikweshumba ahari magana ataano omu bunaku bumwe ; baingi aharibo bakiriho , nobu abandi baraabe bafiire .
46015007	Reero yaabonekyera Yakobo , na bwanyima entumwa zoona .
46015008	Kandi aha muheru gwa boona , yaabonekyera naanye akatoroogo .
46015009	Ahabw'okuba niinye rwabutontori rw'entumwa , otashemereire kwetwa ntumwa , ahabw'okuba nkahiiganisa ekigombe ky'abaikiriza Ruhanga .
46015010	Kwonka ahabw'embabazi za Ruhanga , oku ndi nikwo ndi , kandi embabazi zi yangiriire tizirabaire za busha . Nangwa nkakora munonga okukira ezo ntumwa zoona ; kwonka tiinye , kureka embabazi za Ruhanga eziinyemamu .
46015011	Yaaba nyowe , yaaba ezo ntumwa , nikwo turangirira , kandi naimwe mukaikiriza .
46015012	Mbwenu Kristo ku araabe naarangirirwa ngu akazooka omu bafiire , bamwe omuriimwe nibabaasa bata kugira ngu tihariho kuzooka kw'abafiire ?
46015013	Ku haraabe hatariho kuzooka kw'abafiire , biri Kristo tarazoirwe mu bafiire ;
46015014	na Kristo ku araabe atarazoirwe mu bafiire , biri okurangirira kwaitu n'okwa busha , n'okwikiriza kwanyu n'okwa busha .
46015015	Nangwa naitwe nituba turi baakareeba ba Ruhanga ab'ebishuba , ahabw'okuba tukahamya ku Ruhanga yaazoire Kristo omu bafiire ou atarazoire , ku kiraabe kiri eky'amazima ngu abafa tibazooka .
46015016	Abafa ku baraabe batazooka , biri Kristo tarazoirwe mu bafiire .
46015017	Na Kristo ku araabe atarazoirwe mu bafiire , biri okwikiriza kwanyu n'okwa busha kandi mukiri omu bibi byanyu .
46015018	Reero nu n'abaagwejegyereire omuri Kristo bakahwerekyerera .
46015019	Kuri Kristo tumwinemu amatsiko g'okutugasira omu magara aga gonka , tukaabaire ab'okugirirwa esaasi okukira abandi boona .
46015020	Kwonka omu mazima Kristo akaba omuganuro gw'okuzoorwa omu bafiire , kuhamiza abaagwejegyeire nabo ku barizoorwa omu bafiire .
46015021	Manya nk'oku okufa kwareetsirwe omuntu omwe , n'okuzooka kw'abafiire nikwo kwareetsirwe omuntu omwe .
46015022	Kandi nk'oku boona abaine akarande na Adamu bafa , nikwo boona abaine akarande na Kristo bariba abahuriire .
46015023	Kwonka buri omwe omu rubu rwe ; Kristo niwe muganuro ; bwanyima ku ariija , abe bakurateho .
46015024	Reero emperu eryarugaho ehikye , akwatse Ruhanga Ishe obukama , yaaheza kumaraho obutegyeki bwona n'obushoboorozi bwona n'amaani goona .
46015025	Ahabw'okuba Kristo n'ow'okutegyeka , okuhitsya obu ariribatiirira abazigu be boona .
46015026	Haza omuzigu orihereeruka kucwekyerezibwa ni rufu .
46015027	Manya Ruhanga akamuha kutegyekyera byona ahansi y'ebigyere bye . Kwonka nobu kirikugirwa kiti : Ebintu byona bikamuheebwa kubitegyeka , nikimanywa ku ogwo owaabimuhaire kubitegyeka byona atarikubarirwamu .
46015028	Ebintu byona ku biriheza kuteebwa omu butegyeki bwe , na Mwana ekiti aryategyekwa owaabimutegyekyeise ; haza Ruhanga abone kuba byona omuri boona .
46015029	Ku kiraabe kitari kityo , abantu bagasirwa ki , ku babatizibwa ahabw'abafiire ? Abafiire ku baraabe batazooka n'akakye , ahabw'enki abantu babatizibwa ahabw'abo abafiire ?
46015030	Kandi naitwe ahabw'enki twenaga omu kabi buri kaanya ?
46015031	Beene Taata , ahabw'okwesingiza oku mbainemu omuri Kristo , nindahira Kristo Yesu Mukama waitu , nyowe ku nfa buri izooba !
46015032	Nyowe nk'omuntu nyabuntu , ku ndaabe naarwaine n'enyamaishwa omuri Efeso , nikingasira ki ? Abafa ku baraabe batazooka , reero nu ka turye , ka tunywe , ahabw'okuba nyencakare turi ab'okufa .
46015033	Murekye kubeihwabeihwa ; manya ekigombe kiriisa etaabe .
46015034	Nimuhuguukye , murekyere aho kukora ebibi . Ka mbagambire eki kubaitsa enshoni ; bamwe omuriimwe tibarikumanya Ruhanga .
46015035	Ebyo , omuntu akaabuuza ati : Abafa bazooka bata ? Baryaija na mubiri nyabaki ?
46015036	Iwe mushema ' we ! Manya ei obiba temera yaaba etafiire .
46015037	Kandi ei obiba ti mubiri ogu erigira , kureka enjuma kusha , gira nk'ey'engano nari ey'ezindi njuma .
46015038	Kwonka Ruhanga agiha omubiri nk'oku arikwenda , kandi buri muringo gw'embibo aguha omubiri ogwayo ahabwagwo .
46015039	Manya emibiri yoona teshushana ; hariho ogw'abantu , hariho ogw'enyamaishwa , hariho ogw'enyonyi , n'ogundi ogw'ebyenyanja .
46015040	Hariho emibiri ey'omu iguru , kandi hariho n'ey'omu nsi , haza ekitiinwa eky'ey'omu nsi ; haza ekitiinwa eky'ey'omu iguru kiri okwakyo , n'eky'ey'omu nsi kiri okwakyo .
46015041	Hariho okwaka kw'eizooba n'okundi okw'okwezi kandi n'okundi okw'enyonyoozi , nangwa enyonyoozi teshushana na ngyenzi yaayo omu kwaka .
46015042	Nikwo kiri n'aha kuzooka kw'abafiire . Omubiri guziikwa guri ogw'okujunda , guzoorwa guri ogw'okutajunda .
46015043	Guziikwa nigunugwa , guzoorwa n'ekitiinwa . Guziikwa guhwairwemu amaani , guzoorwa gugaine .
46015044	Guziikwa guri omubiri gw'obuntu , guzoorwa guri omubiri gw'omutima . Ku haraabe hariho omubiri gw'obuntu , biri hariho n'omubiri gw'omutima .
46015045	Nk'oku kyahandiikirwe kiti : Adamu , omuntu w'okubanza , akahinduka omuntu oine amagara . Adamu owa bwanyima yaahinduka Mutima Rugabamagara .
46015046	Kwonka eky'omutima tikyo kibanza , kureka habanza eky'omubiri , reero hakurataho eky'omutima .
46015047	Omuntu w'okubanza akaruga omu itaka ry'ensi , ari omuntu w'omucuucu ; omuntu owa kabiri we akaruga omu iguru .
46015048	Owaarugire omu mucuucu nk'oku yaabaire ari , n'ab'ensi nikwo bari ; kandi ow'omu iguru nk'oku ari , n'ab'eiguru nikwo bari .
46015049	Nk'oku twine ekyeshusha ky'owaarugire omu mucuucu , nikwo turigira ekyeshusha ky'owaarugire omu iguru .
46015050	Banyaruganda , ka mbagambire eki : abakiine omubiri n'eshagama tibabaasa kutaaha mu bukama bwa Ruhanga , nobu gwakuba omubiri ogujunda kuhika ei okutajunda kutuura .
46015051	Mbwenu ka mbaatire eibanga . Twena titurifa , kureka twena turyahindurwa ,
46015052	omu kaanya kakye nk'ak'okuhumbya eriisho , aha nzamba y'aha muheru . Obwo enzamba eryagamba , abafiire bazoorwe batakijunda , naitwe tuhindurwe .
46015053	Manya omubiri ogu ogujunda n'ogw'okuhinduka ogutajunda , kandi omubiri ogufa n'ogw'okuhinduka ogutafa .
46015054	Obwo ogujunda ku gurihinduka ogutajunda , n'ogufa gwahinduka ogutafa , nibwo ekyahandiikirwe kirihikiiririra kimwe ekirikugira kiti : Rufu ekasingurwa , yaamirwa .
46015055	Iwe Rufu , obusinguzi bwawe burahi ? Iwe Rufu , oruvuri rwawe rurahi ?
46015056	Manya oruburi rwa rufu n'ekibi , kandi amaani g'ekibi n'eiteeka .
46015057	Kwonka Ruhanga naakasingye otusinguriza omuri Mukama waitu Yesu Kristo .
46015058	N'ahabw'ekyo , beene Taata abakundwa , muhame mutarikunyiganyiga ; mugumizemu obutoosha kukora omurimo gwa Mukama , nimumanya ngu omuri Mukama okwehenenga kwanyu ti kwa busha .
46016001	Mbwenu aha bikwatiraine n'okurundaanira abarikwera eby'okubakwatsa , mutwaze nk'oku naaragiire ebigombe by'abaikiriza eby'omuri Galatiya .
46016002	Buri kiro ky'okubanza omu wiiki , ibara muntu omuriimwe agire eki yaiha aha bi atungire , akibiikye nk'oku kiraamubaasikire , haza eby'okurundaana birekye kukorwa obu nyizire .
46016003	Reero ku ndiija , ndyayohereza abu muriba musiimire omu baruha kutwara ekiconco kyanyu Yerusalemu .
46016004	Ku kirireebeka ngu kishemereire naanye kuzayo , ndyagyenda nabo .
46016005	Ndyabazindukira naaheza kuraba Makedoniya , ahabw'okuba niinyenda kurabayo .
46016006	Kandi shana nkaaguma naimwe , nangwa mmarirayo ebiro by'embeho , haza munkwatsa kugumizamu orugyendo rwangye ei ndaaze yoona .
46016007	Manya hati tindikwenda kubareeba nk'orikubarabaho kusha , kureka nyine amatsiko g'okumara naimwe ebiro , Mukama akunzire .
46016008	Kwonka ndyaguma Efeso okuhitsya ahari Pentekooti ,
46016009	ahabw'okuba ntungire omugisha muhango kukorayo omurimo gw'omugasho , nobu haraabe hariyo baingi abatarikuunyendeza .
46016010	Timoteeho ku ariija okwo , mumwehitsye , abone kuguma naimwe atetuurukire , ahabw'okuba naakora omurimo gwa Mukama nkaanye .
46016011	N'ahabw'ekyo hatagira owaamugaya . Mumukwatse , agumizemu orugyendo rwe n'obusingye , abone kugaruka ahi ndi ; ahabw'okuba mmutegyereize hamwe n'abanyaruganda .
46016012	Aha bya mwene Taata Apolo , nkamwehanangiriza munonga kubataayaayira hamwe n'abanyaruganda abandi ; kwonka buzimazima tarasiimire kwija okwo obwa hati , kureka aryaija yaatunga omwanya .
46016013	Mugume nimureeba , muhamire omu kwikiriza , mube emanzi , mube ab'amaani .
46016014	Byona ebi muraakore , mubikorese rukundo .
46016015	Mbwenu beene Taata , nimumanya ku ab'eka ya Sitefana nibo baabandize kuhinduka omuri Akaiya , kandi bakeehayo kuheereza abarikwera .
46016016	Nimbeehanangiriza munonga ku mworobera abantu nk'abo na buri weena orikwehenenga naakora nabo .
46016017	Nkashemererwa obu Sitefana na Forutunaato na Akaiko baija , ahabw'okuba bakakora eki mwakukozire muriho ;
46016018	banduhuura omutima , naimwe baagubaruhuura . Abantu nk'abo mubahe ekitiinwa .
46016019	Ebigombe by'abaikiriza b'omuri Asiya nibibaramutsya . Akwila na Purisika hamwe n'ekigombe ky'abaikiriza eky'omu nju yaabo nibabaramutsya munonga omuri Mukama .
46016020	Abanyaruganda boona nibabaramutsya . Muramukanisane okunywegyerana okurikwera .
46016021	Endamutsyo egi , nyowe Paulo , naagyehandiikira n'omukono gwangye .
46016022	Ku haraabe hariho otarikukunda Mukama akyeenwe . Ai Mukama waitu ija !
46016023	Embabazi za Mukama Yesu zigume naimwe !
46016024	Mwena nimbakunda omuri Kristo Yesu ! Amiina .
47001001	Nyowe Paulo , ou Ruhanga yaasiimire kuba entumwa ya Kristo Yesu , na Timoteeho mwene waitu , nituhandiikira ekigombe ky'abaikiriza Ruhanga eky'omuri Korinto , hamwe n'abarikwera boona ab'omuri Akaiya yoona .
47001002	Nitubendeza emigisha n'obusingye ebya Ruhanga Tataitwe , na Mukama Yesu Kristo .
47001003	Ruhanga kandi Ishe wa Mukama waitu Yesu Kristo , Taata ow'embabazi kandi Ruhanga ow'okugumibwa kwona , ahimbisibwe .
47001004	Niwe ogwo otugumya turi omu busaasi bwaitu bwona , ngu naitwe tubone kugumya abari omu busaasi bw'omuringo gwona , nitubagumya n'ebyo ebi Ruhanga yaatugumiise .
47001005	Manya nk'oku okubonabona kwa Kristo kushaagaana omuriitwe , n'okuhuumurizibwa kwaitu omuri Kristo nikwo kushaagaana .
47001006	Ku tureeba enaku , tuzireeba ngu imwe muhuumurizibwe kandi mujunwe . Reero ku tuhuumurizibwa , kiba kityo ngu naimwe muhuumurizibwe okuhuumurizibwa oku mutunga , nimwemera enaku ezi tureeba .
47001007	Nikyo tubainiiremu amatsiko gahamire ; ahabw'okuba nitumanya ngu nk'oku mukwatanisa naitwe omu kubonabona kwaitu , nikwo muribagana naitwe omu kugumibwa kwaitu .
47001008	Beene Taata , titurikwenda ngu mutamanya enaku zi twareebeire omuri Asiya . Manya zikatwita munonga , okukira oku twakubaasize kuzeemera ; twarugaho twahwera kimwe amatsiko g'okukira .
47001009	Buzimazima tukateekateeka ngu tucwereirwe orubanja rw'okufa . Ekyo kikabaho kutureetera okuteeyesiga , kureka okwesiga Ruhanga ozoora abafiire .
47001010	Niwe yaatujunire omu kabi kahango katyo k'okufa , kandi aryatujuna : niwe twineho amatsiko ku ariguma naatujuna .
47001011	Naimwe mugume mutuhwere nimutushabira , ngu omugisha ogu twahairwe ahabw'okushaba kw'abaingi , baingi bagusiimire Ruhanga ahabwaitu .
47001012	Manya okwesiima kwaitu nikwo oku , nituhamya omu mitima yaitu , ku omu nsi omu , na munomuno ahariimwe , twagizire emitwarize erikwera kandi ey'amazima ahari Ruhanga , etari y'obwengye bw'ab'ensi , kureka eruga omu mbabazi za Ruhanga .
47001013	Ahabw'okuba titubahandiikira kindi , kureka ebyo ebi murikubaasa kushoma mukeetegyereza . Nyine amatsiko ngu muryamanyira kimwe ,
47001014	nk'oku mubaire mwamanyireho ekicweka ; kandi ngu muryatwehimbisisa , nk'oku turibeehimbisisa , aha Kiro kya Mukama Yesu .
47001015	Ahabw'ago matsiko , nkenda kuba niimwe naabanza kutaayaayira , ngu mubone kushemererwa kabiri .
47001016	Nkenda kubataayaayira ninza Makedoniya , kandi mbarabeho nindugayo , ngu naimwe mubone kunshendekyereza ninza Buyudaaya .
47001017	Obu naayenda kukora ekyo , nimugira ngu nkaba nimpindahinduka ? Ngu ku nteekateeka kugira eki naakora , nkikora nk'omuntu w'ensi orahukirwa kugira ati : Eego , kandi handi hakye , ati : Ngaaha ?
47001018	Nindahira Ruhanga ow'amazima , ku ekigambo kyaitu kitakabaga Eego , na Ngaaha .
47001019	Ahabw'okuba Omwana wa Ruhanga Yesu Kristo , ou Silivaano na Timoteeho naanye twabarangiriire , takabaga Eego na Ngaaha ; kureka omuriwe obutoosha ni Eego .
47001020	Manya byona ebi Ruhanga yaaraganiise biba Eego omuriwe . Nikyo tugirira omuriwe tuti : Amiina , kuhaisa Ruhanga ogwo ekitiinwa .
47001021	Ruhanga niwe atuhamya hamwe naimwe ku twine amagara omuri Kristo , kandi niwe yaatutooraine ,
47001022	akatutaho akamanyiso ke , haza akatuha Mutima we omu mitima yaitu , kuba omukwato ogurikutuhamiza ebi atubiikiire .
47001023	Kwonka Ruhanga niwe mujurizi wangye ekyanzibiire kugaruka Korinto n'okubasaasira ,
47001024	kutari kugira ngu nitwenda kutegyekyesa okwikiriza kwanyu eikama , kureka okuba abarikukwatanisa naimwe ngu mushemererwe , ahabw'okuba mutuura muri abahamire omu kwikiriza kwanyu .
47002001	N'ahabw'ekyo nkamariirira kutagaruka okwo kubasaasa .
47002002	Mbwenu nyowe ku ndaabasaase , n'oha orandeetere okushemererwa , kureka t'ogwo ou nsaasize ?
47002003	Ekyo nikyo naabahandiikiriire , ngu ku ndaije , ndekye kusaasa abaakubaire nibandeetera okushemererwa , ahabw'okuba nkagira obwesigye ahariimwe mwena , ngu ku ndaashemererwe , mwena mushemererwe .
47002004	Manya nkabahandiikira nyine obusaasi bwingi n'obujune omu mutima kandi n'amarira maingi , ntarikwenda kubasaasa , kureka okubamanyisa ku mbainiire rukundo nyingi .
47002005	Ku haraabe hariho owaareetsire obusaasi , tiinye yaasaasize nyenka , kwonka aha rundi rubaju ntarengyesereize mwena akabasaasa .
47002006	Omuntu nk'ogwo ekifubiro eki yaahairwe abaingi nikimara .
47002007	N'ahabw'ekyo mukaamusaasiire mumugumya , areka kwitwa obusaasi burengyesereize .
47002008	Nikyo ndikubeeshengyerereza ngu mugarukye kumuhamiza ku murikumukunda .
47002009	Nikyo naabahandiikiriire kureeba yaaba nimworoba omuri byona .
47002010	Manya weena ou musaasira , naanye mmusaasira . Naanye eki naasaasiire , ku kiraabe kiriho , nkakisaasira ahabwanyu omu maisho ga Kristo ,
47002011	ngu Sitaane atakaatuhita ; ahabw'okuba nitumanya gye amengye ge .
47002012	Obu naaza Turoa kurangirira Amakuru Marungi ga Kristo , nkashanga orwigi ruunyiguriirwe kukorera Mukama .
47002013	Kwonka tindagizire buhuumure mu mutima , ahabw'okuba tindashangireyo mwene waitu Tito . Ntyo naabaraga , naaza Makedoniya .
47002014	Mbwenu Ruhanga naakasingye , otusinguriza obutoosha omuri Kristo . Akatubaasisa kutaamiranisa hoona omugaju gw'okumumanya .
47002015	Ahabw'okuba itwe , omu barikujunwa n'omu barikuhwerekyerera , turi omugaju gwa Kristo ogurikutaamiranira Ruhanga .
47002016	Aha barikuhwerekyerera , turi ekinuuko kya rufu ekireeta okufa ; aha barikujunwa , turi omugaju gw'amagara ogureeta amagara . Mbwenu ebyo n'oha owaakubibaasa ?
47002017	Manya tituri nka baingi ababungiza eryo ekigambo kya Ruhanga ; kwonka itwe ahabw'okutumwa Ruhanga tugamba tutaine buryarya omu maisho ge , turi abaheereza ba Kristo .
47003001	Nimugira ngu nitutandika kugaruka kwegamba marungi ? Nari nitwenda ebaruha z'okutusiimisa , ezimuhandiikiirwe nari ezi muhandiikire , nk'oku abandi bagira ?
47003002	Imwe mwenka niimwe baruha yaitu y'okutusiimisa , ehandiikirwe omu mitima yaanyu , erikumanywa ekashomwa abantu boona .
47003003	Kandi nimureebwa butunu ku muri ebaruha ya Kristo ei yaatutwekire , etahandiikisiibwe bwino , kureka Mutima wa Ruhanga ohuriire ; ti ha bishate by'eibaare , kureka aha mbari z'emitima y'abantu .
47003004	Obu nibwo bwesigye obu tugira ahari Ruhanga omuri Kristo .
47003005	Tikugira ngu itwe nitwemarira , kushusha oti ekintu kyona niitwe kirikurugaho . Manya okwemarira kwaitu kuruga ahari Ruhanga .
47003006	Niwe yaatubaasiise kuba abaheereza b'Endagaano Ensya , etari mu iteeka erihandiikirwe , kureka erya Mutima ; ahabw'okuba eiteeka erihandiikirwe riita , kwonka Mutima aha amagara .
47003007	Amateeka gakasharurwa omu nyuguta aha mabaare , haza omu kugaha haareebeka ekitiinwa . Ekyo kitiinwa nobu kiraabe kyabaire nikihwerera , kwonka kikaba kingi , kyaremesa Abaisiraeli kureeba Musa ahamaisho , ahabw'okuba hakaba nihamurinkana munonga . Mbwenu okuheebwa ago Mateeka , ku kuraabe kwaizire n'ekitiinwa kirikwingana kityo ,
47003008	okuheebwa Mutima ka kurigira ekitiinwa ekirikukiraho !
47003009	Obuheereza obw'okusingisa orubanja ku buraabe bwagizire ekitiinisa , kaashwa obuheereza obuhaisa okuhikiirira !
47003010	N'ahabw'ekyo ekyabaire kiine ekitiinisa buri , mbwenu tikyakikiine ahabw'okuba kikamarwaho ekitiinwa ekirikukikirira kimwe .
47003011	Manya ekyo ekyahwereire , ku kiraabe kyaizire n'ekitiinwa , eky'entuura ka kishemereire kugira ekitiinwa akirikukikirira kimwe !
47003012	N'ahabw'ekyo nk'oku twine amatsiko nk'ago , twine obumanzi bwingi .
47003013	Tituri nka Musa owaayeshwekire ahamaisho , ngu Abaisiraeli batakaareeba muheru y'ekyo kimurinkano kirikuhwerera .
47003014	Okwiha obwo baaguma bari ebitsire omu kwetegyereza kwabo , n'eri izooba ku baba nibashoma endagaano eya ira , ekyo kyesangizo kiguma kitashuurwirwe , ahabw'okuba omuri Kristo wenka , kiihwaho .
47003015	N'ekya buzima na hati ebya Musa ku bishomwa , eky'okwesangiza kiguma kishwekire emitima yaabo .
47003016	Kwonka omuntu ku ahindukira Mukama , ekyo ky'okwesangiza kirugaho .
47003017	Mbwenu Mukama ogwo niwe Mutima , kandi ahi Mutima wa Mukama ari , habaho obugabe .
47003018	Naitwe twena , ku tuba tuhangire amaisho nitwetegyereza ekitiinwa kya Mukama , nitworeka ekinyimanyimi kyakyo , tuteesangiire hamaisho , tuba nituhindurwa kushushana nawe omu kitiinwa ekiguma nikikanya ; kandi ekyo kikorwa Mukama , niwe Mutima .
47004001	N'ahabw'ekyo nk'oku twine obuheereza obu twakwatsiibwe ahabw'embabazi za Ruhanga , titurikucweka ntegye .
47004002	Tukanga eby'enshoni ebikorerwa endugu , n'okugira emitwarize y'obugobya nari okugoreka ekigambo kya Ruhanga . Kureka ahabw'okugamba amazima butunu , tukaayenzire abantu boona batusiimire aha mutima omu maisho ga Ruhanga .
47004003	Kandi Amakuru Marungi gaitu , ku garaabe nigashwekyererwa , nigashwekyererwa ahari abo bonka abarikuhwerekyerera .
47004004	Nibo abo abataikiriza , abu ruhanga w'ensi egi yaarindagiize omutima , akababuza kureeba omushana gw'Amakuru Marungi ag'ekitiinwa kya Kristo , oba ekyeshusha kya Ruhanga .
47004005	Manya titwerangirira twenka , kureka turangirira Yesu Kristo ku ari Mukama , naitwe ku turi abaheereza baanyu ahabwa Yesu .
47004006	Ahabw'okuba Ruhanga owaagizire ati : Omushana ka gujwere omu mwirima , niwe yaayakiire omu mitima yaitu kutumurikira , ngu tumanye ekitiinwa kye ekireeberwa omuri Kristo .
47004007	Kwonka eitungo eryo , itwe abariine turi enyungu z'eibumba , kworeka ku amaani agatakareebwaga gari aga Ruhanga , gatari gaitu .
47004008	Tureebesibwa enaku embaju zoona , kwonka tituburwa bwehigiro ; tushoberwa , kwonka titwehwa matsiko .
47004009	Twine abazigu baingi , kwonka tituburwa banywani baitu . Kandi nobu obundi tusaasibwa munonga , kwonka tituhwerekyerezibwa .
47004010	Obutoosha tugyenda twine okufa kwa Yesu omu mibiri yaitu , ngu amagara ge gabone kureebekyera omu mibiri yaitu .
47004011	Ahabw'okuba ku tuba tukiriho , tuguma nituheebwayo kwitwa ahabwa Yesu , ngu amagara ge gabone kureebekyera omu mibiri yaitu ey'okufa .
47004012	N'ahabw'ekyo rufu ekorera omuriitwe , kwonka amagara gakorera omuriimwe .
47004013	Nk'oku twine omutima gw'okwikiriza nk'ogw'owaahandiikire ati : Nkaikiriza , nikyo naagambiire ; naitwe nitwikiriza , nikyo turikugambira .
47004014	Nitumanya ngu owaazoire Mukama Yesu omu bafiire , naitwe aryatuzoora hamwe na Yesu , atute omu maisho ge hamwe naimwe .
47004015	Ahabw'okuba byona biriho ahabwanyu , ngu ei embabazi za Ruhanga ziraagarukire kukanya omu bantu , nabo niyo baraagarukire kusiima , Ruhanga akaheebwa ekitiinwa .
47004016	N'ahabw'ekyo titwehwa matsiko . Omuntu waitu ow'aharuguru nobu araabe naagyenda naahwa aha magufa , omuntu waitu ow'omunda ahindurwa musya buri izooba .
47004017	Manya okureebesibwa enaku oku okukye kandi okw'akaanya , nikututebeekanisiza ekitiinwa kihango ekitarihwaho kandi ekitarikwerengwa .
47004018	Ahabw'okuba tituhanga maisho bintu ebireebeka , kureka ebitareebeka . Manya ebireebeka bihwaho , kwonka ebitareebeka tibihwaho .
47005001	Nitumanya ngu eihema eri ery'omu nsi , nigwo mubiri ogu tutuuramu , ku ririkamburwa , twine ekindi kyombeko eki Ruhanga aha , niyo nju etombekirwe mikono , ey'obutwire bwona omu iguru .
47005002	N'ekya buzima obwa hati nitutsinda , kandi nitwetenga kujwekwa ekijwaro kyaitu eky'omu iguru ,
47005003	ngu ku turaakijware , turekye kushangwa tujwaire busha .
47005004	Manya ku tuba tukiri omuri eri ihema , tutsinda turemereirwe ; ti habw'okwenda kujuurwa , kureka okwongyerwa kujwekwa , ngu ekifa kibone kumirwa amagara .
47005005	Kandi owaatuteekateekyeire ekyo ni Ruhanga , owaatuhaire Mutima kutuhamiza .
47005006	Nikyo tugumira omutima obutoosha ; ahabw'okuba nitumanya ngu ku tuba tukiri owaitu omuri ogu mubiri , tuba turi hare na Mukama .
47005007	Manya omu magara aga tugyendera omu kwikiriza , kutari okureeba .
47005008	Tutuura tugumire omutima , kandi tukaayenzire haakiri okutaana n'omubiri ogu , tukaza kutuura na Mukama .
47005009	N'ahabw'ekyo yaaba tukiri egi , nainga tutakiriho , ekyaitu n'okuteeraho kumugwisa gye .
47005010	Manya twena turi ab'okuboneka omu maisho g'ekitebe kya Kristo eky'eiramuriro rye , buri muntu abone kuzimuurirwa ebirungi nari ebibi , nk'oku yaakozire akiine omubiri .
47005011	N'ahabw'ekyo nk'oku turikumanya ku kihikire kutiina Mukama , nituteeraho kwikirizisa abantu ; kwonka Ruhanga niwe arikumanya oku turi , kandi nyine amatsiko ngu naimwe omu mitima yaanyu nimumanya oku ndi .
47005012	Titurikwenda kugaruka kwegamba marungi ahariimwe , kureka okubaha eby'okubeesiimisa ahabwaitu , ngu mubone kugarukamu abeehimbisa ahabw'ebirikureebwa , bitari by'omu mutima .
47005013	Ku turaabe tuhugire omutima , tuguhugire ahabwa Ruhanga ; ku turaabe tutebeekaine , tutebeekaine ahabwanyu .
47005014	Manya rukundo ya Kristo niyo etuhuguura , ahabw'okuba nituhamya ku omwe yaafeereire boona , n'ahabw'ekyo boona bakafa .
47005015	Kandi akabafeera boona , ngu abariho barekye kugumaho ahabwabo , kureka ahabw'ogwo owaabafeeraire akabazookyera .
47005016	Okwiha hati titwakimanyira muntu weena mu buntu . Nobu turaabe twamanyire Kristo omu buntu , mbwenu titwakimumanya tutyo .
47005017	N'ahabw'ekyo omuntu weena ku aba ari omuri Kristo , aba ekihangwa kisya . Ebya kare bihwaho , haza byona bihinduka bisya .
47005018	Ebyo byona biruga ahari Ruhanga owaatwegarukanisiize omuri Kristo , akatukwatsa omurimo gw'okugarukanisa .
47005019	Nikwo kugira ngu , Ruhanga omuri Kristo akaba naayegarukanisa ab'omu nsi , atarikubabarira bibi byabo , kandi akatukwatsa obutumwa bw'okugarukanisa .
47005020	Reero nu turi entumwa za Kristo , Ruhanga naayehanangiririza omuriitwe . Naitwe nitubeeshengyereza omu iziina rya Kristo , mugarukane na Ruhanga .
47005021	Kristo otakamanyaga kibi , Ruhanga akamuhindura ekibi ahabwaitu , ngu omuriwe tutungye okuhikiirira kwa Ruhanga .
47006001	N'ahabw'ekyo nk'oku turikukorera hamwe na Ruhanga , nitubeehanangiriza okutatungira busha embabazi ze .
47006002	Ahabw'okuba agira ati : Nkakutega okutu omu bunaku buhikire , naakuhwera aha izooba ry'okujunirwaho . Mbwenu hati nibwo bunaku obuhikire , mbwenu hati niryo izooba ry'okujunirwaho !
47006003	Titwenda kuteeza muntu weena entsibo , ngu obuheereza bwaitu burekye kushangwamu ebishobire .
47006004	Kureka omuri byona nitweyoreka ku turi abaheereza ba Ruhanga : omu kugumisiriza munonga , omu kubonabonesibwa , omu birikutugumira , omu bihikiirizi ,
47006005	omu kwashwa , omu kuteebwa omu bihome , omu bujagararo , omu mirimo erikurusya , omu kuraara aha kiro n'omu kwitwa enjara .
47006006	Kandi nitweyoreka ku turi abaheereza ba Ruhanga ahabw'oburikwera , ahabw'okumanya , ahabw'okugumisiriza , ahabw'embabazi ; kandi ahari Mutima Orikwera tugira rukundo etaine buryarya ,
47006007	tugamba eby'amazima , tuhangaanwa amaani ga Ruhanga , tukwaitse ebikwato by'okuhikiirira eby'okurwanisa n'eby'okwekingiza .
47006008	Omu kuheebwa ekitiinwa n'omu kugaywa , omu kugambwaho kubi n'omu kugambwaho gye , nitutwazibwa nk'abanyabishuba , haza turi ab'amazima ;
47006009	nk'abatarikumanywa , kunu nitumanywa gye ; nk'abarikufa , haza tuhuriire ; nk'abafubiirwe , haza tutaitsirwe ,
47006010	nk'abari omu busaasi , kwonka abatuura bashemereirwe ; nk'abooro , kwonka abarikutungisa baingi ; nk'abataine kantu , kwonka abaine byona .
47006011	Imwe Bakorinto ' mwe , twabagambira bwerure , emitima yaitu eshashaanukire .
47006012	Tiitwe turikubakumakuma , kureka niimwe murikwekumakumisa ebi murikuteekateeka .
47006013	Nimbagambira nk'abaana bangye , mbwenu naimwe nimutushashaanukire nk'oku twabashashaanukiire .
47006014	Mutarikwatanisa n'abataikiriza . Mbwenu okuhikiirira kwine kakwate ki n'okutahikiirira ? Nari omushana gukwatanisa guta n'omwirima ?
47006015	Nari Kristo akwatanisa ata na Beliyaali ? Nainga shi omwikiriza akwatanisa ata n'otari mwikiriza ?
47006016	Nyaruju ya Ruhanga eikirizana eta n'ebishushani ? Manya itwe turi Nyaruju ya Ruhanga ohuriire ; nk'oku Ruhanga yaagizire ati : Ndyabatuuramu , mbagyendagyendemu . Ndyaba Ruhanga waabo , nabo babe abantu bangye .
47006017	Kandi Mukama naagira ati : N'ahabw'ekyo mubarugyemu mwetaanise nabo Mutarikora aha kintu kyona ekihagaire . Naanye nibwo ndibaakiira .
47006018	Ndyaba shoimwe , naimwe mube batabani bangye na bahara bangye ; nikwo Mukama Rukiraboona arikugira .
47007001	Abakundwa , nk'oku twine ebyaraganisiibwe ebyo , ka tweyozyeho byona ebishiisha omubiri n'omutima , tubone kubeera kimwe abarikwera omu kutiina Ruhanga .
47007002	Mutushashaanurire emitima yaanyu . Titwine u turashaagiize , titwine u turasiisiire , kandi titwine u turagobeize .
47007003	Ekyo tindikukigamba kubahaahuuza , ahabw'okuba nkaba naabagambiire ku mututuura aha mutima mukwataniise naitwe , yaaba mu kufa , yaaba mu kuba abahuriire .
47007004	Nimbeesiga munonga , kandi nimuunyesiimisa ! Nobu turabe twine enaku zirikwingana ki , hoona nyijwire obuhuumure , kandi amashemererwa n'ag'okuunyita .
47007005	Nangwa nobu twahikire Makedoniya , emibiri yaitu teragizire bu ehuumura , kureka tukagira obusaasi embaju zoona - - engamba aheeru n'obwoba omunda .
47007006	Kwonka Ruhanga ohuumuriza enshoberwa , akatuhuumuriza ahabw'okwija kwa Tito .
47007007	Ti habw'okwija kwe kwonka , kureka kandi n'ahabw'okuhuumurizibwa oku imwe mwamuhuumuriize . Manya akatuteekyerereza eby'orushusho rwanyu n'okutonzya kwanyu n'omuhimbo gwanyu ebi muunyiniire ; haza ekyo kyandeetera okwongyera kushemererwa .
47007008	Nangwa nobu ndaabe naabagwisize kubi omu baruha yangye , ekyo tindikukyefuuza nobu ndaabe naakyefuurize ahabw'okuba nimmanya ku egyo baruha yaabagwisize kubi okumara akaanya kakye .
47007009	Kwonka hati ninshemererwa , ti habw'okuba ngu mukagwisibwa kubi , kureka ahabw'okuba okuguubwa kubi kwanyu kukabareetera okwegarukamu . Manya mukashaasha nk'oku Ruhanga asiima ; itwe titwagira ki twabafeereza .
47007010	Ahabw'okuba okugira obusaasi nk'oku Ruhanga asiima , kureeta okwegarukamu okuhitsya aha kujunwa , kandi tikwefuuzisa ; kwonka okugira obusaasi nk'okw'ab'ensi , kurugwamu okufa .
47007011	Mbwenu nimureebe eki okwo kushaasha , nk'oku Ruhanga asiima , kwabareeteire : oku mwataireho munonga omutima kwehohoora , oku mwagwirwe kubi , oku mwatiinire , oku mwagizire ekihika , oku mwayezirikire , n'oku mwayehaireyo kufubira okozire kubi . Omuri ebyo byona mukeeyoreka ku mutaine rubanja omuri ekyo kintu .
47007012	Manya nobu naabahandiikiire , ti habw'owaakozire kubi , nari owaakozirwe kubi , kureka ngu omuhimbo gwanyu ogu mutwiniire , guboorekwe butunu omu maisho ga Ruhanga .
47007013	N'ahabw'ekyo tukahuumurizibwa . Otabazire kuhuumurizibwa kwaitu okwo , tukongyera kushemererwa ahabw'okushemererwa kwa Tito , ou imwe mwena mwagarwire omutima omunda .
47007014	Manya ku ndaabe naamworekire oku murikuunyesiimisa , ekyo tikirampemwire ; ahabw'okuba nk'oku byona ebi twabagambiire byabaire eby'amazima , n'okwesiima kwaitu ahari Tito nikworekyera kimwe ku kuri okw'amazima .
47007015	Kandi ku arikwijuka okworoba kwanyu mwena , n'oku mwamwakiire mwine obwoba n'okutetema , omutima gwe gwongyera kubahwerayo .
47007016	Naanye ninshemererwa , ahabw'okuba omuri byona nimbaasa kubeesigira kimwe .
47008001	Beene Taata , nitwenda ku mumanya emigisha ya Ruhanga , ei yaahaire ebigombe by'abaikiriza ab'omuri Makedoniya .
47008002	Ahabw'okuba omu kugyezibwa munonga okw'okubonabonesibwa bakagira okushemererwa kutakareebwaga , kwabareetera okugaba n'obufura , kunu bari abooro munonga .
47008003	Ahabw'okuba nk'oku ndikubajurira , bakagaba nk'obwekoro bwabo oku buri , nangwa baakizaho , kandi beekundiire .
47008004	Bakatweshengyereza munonga kwikirizibwa kukwatanisa n'abarikuhwera abarikwera
47008005	haza tibaakora nk'oku twabaire nituteekateeka , kureka baabanza kweha Mukama , kandi ahabw'okukunda kwa Ruhanga , baatweha .
47008006	Naitwe nikwo kushaba Tito ku amariiriza omuriimwe ogwo murimo gw'embabazi , ogu yaabaire yaatandikire .
47008007	Na mbwenu nk'oku mutakirwa omuri byona omu kwikiriza , omu kugamba gye , omu kumanya , omu kuta omutima ahari byona , n'omu kutugirira rukundo , mureebe ngu timwakirwa n'omuri ogu murimo gw'embabazi .
47008008	Ekyo tindikukigamba nk'orikubaragiira , kureka okuhamya nindeebera aha bweziriki bw'abandi , yaaba rukundo yaanyu eri ey'amazima .
47008009	Ahabw'okuba nimumanya embabazi za Mukama waitu Yesu Kristo , ngu nobu araabe yaabaire ari omutungi , kwonka ahabwanyu akahinduka omworo , abone kubatungisisa obworo bwe .
47008010	Kandi omuri ekyo nimbahabura nti : kikaabaire kirungi muheza eki mwatandikire omwaka oguhingwire , kutari kukikora kwonka , kureka kukikora mwekundiire .
47008011	Mbwenu ekihika kyanyu ky'okwenda kukikora kireeberwe aha kukiheza , nimukora aha bi mutungire .
47008012	Manya ekihika ky'okwenda kukikora , ku muraabe mukiine , nikiikirizibwa nk'oku omuntu atungire , kutari nk'oku atatungire .
47008013	Tindikugira ngu abandi banguhirwe , imwe muremeererwe .
47008014	Kwonka ahabw'obwinganisa , ebyanyu ebi mushaagize omu biro ebi , bibamarire obukyene bwabo ; n'ebyabo ebi barishaazya , naimwe bibamarire obukyene bwanyu , habone kubaho obwinganisa .
47008015	Nk'oku kyahandiikirwe kiti : Owaashanguriize bingi tarashaagizeho , n'owaarundaine bikye taine ki yaabuzirweho .
47008016	Kwonka Ruhanga asiimwe , oha Tito omutima gw'okubeetaho munonga nk'ogu tubainiire .
47008017	Ahabw'okuba taraikiriize ki twashabire kyonka , kureka ahabw'okugira omuhimbo gwe ahabwe , naija kwija owaanyu ayekundiire .
47008018	Mbwenu hamwe nawe twabatumaho omunyaruganda orikumanywa munonga ebigombe by'abaikiriza boona ahabw'okurangirira Amakuru Marungi .
47008019	Kandi t'ekyo kyonka , kureka atoorainwe ebigombe by'abaikiriza , kuguma naagyenda naitwe omu murimo ogu ogw'embabazi , ogu turikukora ahabw'okuhaisa Mukama ekitiinwa , n'okworeka omutima murungi ogu twine .
47008020	Nitwerinda ngu hatakaagira owaatuhaahuuza , naatutura oku turikukoresa ebyo biconco by'obufura .
47008021	Ahabw'okuba eki turikugyenderera n'okukora ebirikusiimwa , ti Mukama wenka , kureka ebirikusiimwa n'abantu .
47008022	Kandi hamwe nabo twabatumaho omunyaruganda ondi , ou tugyerize kaingi , tukashanga ari omweziriki omuri bingi , kandi hati oyongyeire kuba omweziriki okukira oku atuura , ahabw'okuba naabeesiga munonga .
47008023	Tito we , n'omukozi mugyenzi wangye , ou turikukora kumwe omurimo gw'okubaheereza ; kandi abanyaruganda baitu abo , n'entumwa z'ebigombe by'abaikiriza , ezihaisa Kristo ekitiinwa .
47008024	N'ahabw'ekyo muboorekye ekirikuhamya rukundo yaanyu , n'ekirikutureetera kwesiima ahabwanyu , ebigombe by'abaikiriza bibone kukimanya .
47009001	Tikirikuunyetengyesa kubahandiikira aha bikwatiraine n'eby'okukwatsa abarikwera ;
47009002	ahabw'okuba nimmanya ku mutuura mweteekateekire . Haza ekyo kindeetera kweraatira Abamakedoniya nimbagira nti : Abaakaiya okwiha omu mwaka oguhingwire batuura beeteekateekire . Obweziriki bwanyu nibwo butaire abaingi omuribo omuhimbo .
47009003	Kwonka naabatumaho abanyaruganda , ngu okwesiima kwaitu ahabwanyu omuri ekyo kintu kutakaaba okwa busha , haza mushangwe mweteekateekire nk'oku naakigambire ,
47009004	Abamakedoniya bakiija hamwe naanye , baashanga muteeteekateekire tukahemuka tiitwe - - twenka , nangwa naimwe - - ahabw'okuba nitubeesiga ekirengyesereize .
47009005	Nikyo naareebeire ngu nikyetengwa kushaba abanyaruganda kwija okwo owaanyu kuntangayo , ngu bateekateekye bukiri kare ekyo kiteekateekirwe , kitari ky'okugyemwa , kureka eky'okwekundira .
47009006	Eki ndikugamba n'eki : orikubiba naateera nkye , aryagyesha bikye ; n'orikubiba naateera nyingi , aryagyesha bingi .
47009007	Buri omwe akore nk'oku ateekateekire omu mutima gwe , atarikunyomwa nari okugyemwa , ahabw'okuba Ruhanga akunda ogaba ashemereirwe .
47009008	Manya Ruhanga naabaasa kubaha emigisha ya buri muringo eshaagaine , ngu obutoosha mushangwe mwine ebirikubamara , haza mubone kugaba bingi munonga ahabwa buri murimo gwona omurungi .
47009009	Nk'oku kyahandiikirwe kiti : Agabisa obufura naagabira abooro ; okuhikiirira kwe kugumaho ebiro byona .
47009010	Ogwo oha omubibi embibo akamuha n'omugaati gw'okurya , aryabaha embibo zaanyu , azikuze , ateho n'okukanyisa eby'obufura bwanyu ebi mwerize .
47009011	Naimwe muryatungisibwa omu buryo bwona , mubone kugira obufura bwingi oburireetera Ruhanga kusiimwa ahabwaitu .
47009012	Manya okukora omurimo ogwo tikukyenuura barikwera kyonka , kureka kandi kureetera eby'okusiima Ruhanga kusheesheka .
47009013	Haza omurimo ogwo ogu muraakore nigwija kworeka okwikiriza kwanyu ku kuhamire , kandi kureetera baingi kusiima Ruhanga munonga ahabwanyu okworobera Amakuru Marungi ga Kristo agu mwaikiriize , n'ahabw'okuhayo ebyanyu n'obufura ahabwabo n'ahabw'abandi boona .
47009014	Kandi baryabashabira babainiire rukundo , ahabw'embabazi za Ruhanga nyingi eziri omuriimwe .
47009015	Ruhanga naakasingye ahabw'ekiconco kye ekitashoboororwa .
47010001	Nyowe Paulo ou mugira ngu nyehumbaarika ndi hamwe naimwe , kwonka ngu mba ow'amaani ahariimwe mbari hare nimbeeshengyereza ahabw'obucureezi n'okutwaza gye ebya Kristo .
47010002	Nimbashaba , ngu ku ndiba mbaine , ndekye kuba ow'okugambisa amaani , agu nkukoreise aha bantu bamwe abatuteekateekaho kubi , ngu nitutwaza nk'ab'ensi .
47010003	Nobu turi abantu nk'abandi , kwonka titurwana nk'ab'ensi .
47010004	Manya eby'okurwanisa byaitu eby'orugamba ti biba by'ab'ensi , kureka bigira amaani ga Ruhanga kusheenyagura ebigo .
47010005	Tumaraho empaka na ibara kintu kyona ekyetunguura kuhakanisa okumanya Ruhanga ; kandi nitugomoora buri kiteekateeko kworobera Kristo .
47010006	Ku muraaheze kworobera kimwe , tweteekateekire kufubira ekyeetwa obugomi kyona .
47010007	Naimwe mukireebe . Omuntu ku araabe naahamya ngu n'owa Kristo , aijukye ku naitwe turi aba Kristo nkawe .
47010008	Manya nobu naakurengyesereza kwehimbisa ahabw'obushoboorozi bu Mukama yaatuhaire kubombeka , kutari kubakambura , tikikaanyitsa nshoni .
47010009	Nyowe tinkaayenzire kushusha nk'orikubatiinisa n'amabaruha .
47010010	Ahabw'okuba nibagira bati : Amabaruha ge gagumire kandi n'ag'amaani ; kwonka omu kyemerero n'ow'amaani makye , kandi emigambire ye neegaywa .
47010011	Abari nk'abo bamanye ngu ebi tugambira omu baruha tutariho , nibyo tukora turiho .
47010012	Itwe titurikwenda kwebarira omu barikwehimbisa , nari kweringaaniza nabo . Manya bo ku beegyeragyeranisa , baayeringaanisa bonka na bonka , beeshanga bataine ki barikumanya .
47010013	Kwonka itwe titurikwija kwehimbisa tutaine bugarukiro , kureka nitugumira aha rugyero oru Ruhanga yaatuteeraireho kuhika n'ahariimwe .
47010014	Titurikurenga rugyero orwo nk'abatarabahikireho . Manya niitwe twabandize kuteera omuhanda gwona tukaija owaanyu , tubareeteire Amakuru Marungi ga Kristo .
47010015	Titurikwehimbisiza ha bi abandi baakoreire omu byanga bitari byaitu , kwonka twine amatsiko , ngu ei okwikiriza kwanyu kurigarukira kukanya , niyo omurimo gwaitu omuriimwe gurigarukira kuhanguha .
47010016	Obwo nibwo turirangirira Amakuru Marungi omu bindi byanga ebiiriireyo , tutarikwehimbisa habw'omurimo oguherize kukorwa omu kyanga ky'ondi .
47010017	Mbwenu orikwehimbisa , ayehimbisize omuri Mukama .
47010018	Manya omuntu orikwegamba marungi tiwe arikwikirizibwa , kureka ogwo orikusiimwa Mukama .
47011001	Nkaayenzire mungumisiririze omu bushema bwangye obukye . Buzimazima nimungumisiririze !
47011002	Manya mbainiire eihato nk'oku Ruhanga aribainiire ; ahabw'okuba nkabaraganisa kubahingira muri nk'omugore oshugaine , orikushwerwa omushaija omwe wenka , niwe Kristo .
47011003	Kwonka nintiina , ngu nk'oku enjoka yaabeihabeihire Eva n'obugobya bwayo , ebiteekateeko byanyu nibiija kuhabisibwa , munagye okweheera kimwe Kristo omu mazima .
47011004	Manya ku haakubaho owaija akarangirira Yesu ondi , otari u twarangiriire , nainga ku mwakutunga Mutima ondi , otari u mwatungire , nainga ku mwakwikiriza agandi Makuru Marungi , gatari gu mwaikiriize , mukaarahuka kubiikiriza .
47011005	Nyowe ningira ngu ezo ntumwa rugambwa tiziine ki zirikunkiza n'akakye .
47011006	Nangwa nobu ndaabe ntari mugambi murungi , kwonka tikwo ndi omu bwengye ; kandi ekyo tukakibashoboororera omu buryo bwona n'omu bintu byona .
47011007	Mbwenu shi nkakora kubi obu naayebundika , ngu imwe mutunguukye , nkarangirira Amakuru Marungi ga Ruhanga mutaine ki mumpaire ?
47011008	Ebigombe by'abaikiriza ebindi nkabiihaho eby'okunkwatsa , ngu mbone kubahwera imwe .
47011009	Kandi ku naabaire ntwire naimwe ndi omukyene , tindaremereire muntu weena , ahabw'okuba ebi naabaire nkyenire nkabiheebwa abanyaruganda abaarugire Makedoniya . Ntyo naayanga kubaremeerera omu buryo bwona ; kandi ndyaguma nyangire .
47011010	Nk'amazima ga Kristo oku gari omuriinye , tihariho kirinzibira kwehimbisa ahabw'ekyo omu byanga bya Akaiya .
47011011	Ahabw'enki ? Ahabw'okutabakunda ? Ruhanga naamanya ku ndikubakunda .
47011012	Kandi eki ndikukora niinyija kugumizamu ninkikora , ngu mbone kwihaho orwekwatso rw'abarikugira ngu omu butumwa bwabo obu barikwehimbisizamu , nibakora nkaitwe oku turikukora .
47011013	Manya abantu nk'abo n'entumwa z'ebishuba , abakozi engobya , barikwehindura entumwa za Kristo .
47011014	Kandi tikirikutangaaza , ahabw'okuba nangwa na Sitaane ayehindura maraika w'omushana .
47011015	N'ahabw'ekyo ti ky'okutangaarira kureeba abagaragwa be nibeehindura abaheereza by'eby'okuhikiirira . Muheru yaabo eryaba nk'ebi barikukora .
47011016	Ningaruka kugamba nti : Hatagira owaagira ngu ndi omushema ; nangwa nobu mwakunteekateekaho mutyo , muunyikirize nk'omushema , naanye mbone kwehimbisaho kakye .
47011017	Eki naaza kugamba , tindikukigambisibwa Mukama , kureka ninkigamba nk'omushema , niinyesiga ku nyine ekirikuunyehimbisisa .
47011018	Nk'oku baingi beehimbisa ahabw'eby'ensi , naanye ka nyehimbise .
47011019	Ahabw'okuba imwe mugumisiririza abashema mushemereirwe , haza kunu imwe muri ab'obwengye .
47011020	Manya mugumisiririza omuntu yaabahindura abahuuku , nari yaabanyaga , nainga yaabahita , nari yaayetunguura , nainga yaabateera oruhi rw'amaisho .
47011021	Mbwenu ka ngambe nk'oine enshoni , ku ebyo twabibaireho ab'amaani makye ! Kwonka ekihimbya omuntu weena kwetunguura - - ka ngambe nk'omushema naanye - - kimpimbya kwetunguura .
47011022	Bo n'Abaheburaayo ? Naanye nikwo ndi . N'Abaisiraeli ? Naanye nikwo ndi . Ni baijukuru ba Aburahamu ? Naanye nikwo ndi .
47011023	N'abaheereza ba Kristo ? Naanye nikwo ndi n'okukiraho - - ka ngambe nk'omushazi - - nimbakira omu kukora munonga , nimbakira omu kuteebwa omu bihome , omu kuteerwa ebyasha bitarikubarwa , kandi kaingi mbuzire hakye kufa .
47011024	Abayudaaya bakanteera emirundi etaano ebyasha makumi ashatu na mwenda .
47011025	Nkateerwa enkoni kashatu , nkateerwa amabaare omurundi gumwe . Emeeri zikanfaho kashatu , naaraara omu nyanja kandi naagisiibamu .
47011026	Omu ngyendo zangye eza kaingi , nkahikwaho akabi k'emigyera , akabi k'abanyagi , akabi ku naareeteirwe ab'eihanga ryangye , akabi ku naareeteirwe ab'eihanga ryangye , akabi ku nareeteirwe Abanyamahanga , akabi omu rurembo , akabi omu ihamba , akabi aha nyanja n'akabi k'abanyaruganda engobya .
47011027	Omu kwehenenga n'omu kugumirwa , omu kuraara aha kiro kaingi ntagwejegyeire , omu kwitwa enjara n'eiriho , kaingi ntaine kokurya , omu kwitwa embeho ntaine ky'okwefubika .
47011028	Kandi okwongyera ahari ebyo , buri izooba ntuura ndemereirwe okwemerereza omutima ebigombe by'abaikiriza byona .
47011029	N'oha oba ow'amaani makye , naanye ntabe ntyo ? N'oha oteezibwa entsibo , naanye ntashaashe ?
47011030	Ku ndaabe ndi ow'okwehimbisa , niinyija kwehimbisa ahabw'amaani gangye makye .
47011031	Ruhanga Ishe wa Mukama Yesu , ohimbisibwa ebiro byona , naamanya ku ntarikubeiha .
47011032	Reeba , omuri Damasiko , omutegyeki mukuru w'Omugabe Areta akarinda orurembo rwa Damasiko ngu ankwate .
47011033	Kwonka bakanta omu kitukuru , bandabya omu dirisa , banshuumiza aha kisiika , naamwoga ntyo omu mikono .
47012001	Ndi ow'okwehimbisa , nobu kuraabe kutaine mugasho , kwonka ka mpikye aha by'okworekwa n'okushuuruurirwa Mukama .
47012002	Nimmanya omuntu Omukristo , owaatwairwe omu iguru rya kashatu emyaka ikumi n'ena ehingwire yaaba yaabaire ari omu mubiri nari atagurimu , shinta , Ruhanga niwe arikukimanya .
47012003	Kandi nimmanya ogwo muntu ku yaatwairwe omu mwanya gw'obunanukye yaaba ari omu mubiri nari atagurimu , shinta , Ruhanga niwe arikukimanya ;
47012004	haza akahurirayo ebigambo ebitarikubaasa kushoboororwa , kandi ebi omuntu atakaagamba .
47012005	Ahabw'omuntu ogwo niinyija kwehimbisa , kwonka ahabwangye tindikwehimbisa , kureka okwehimbisiza omu maani gangye makye .
47012006	Nobu naakwehimbisa , tinkaaba mushema , ahabw'okuba nimba ningamba amazima . Kwonka ka nkirekye , hatakaagira owanteekateekaho okukira ebi andeebamu , nari ebi ampuriraho .
47012007	Kandi okugira ngu ndekye kwetunguura ahabw'okushuuruurirwa kwingi okw'omutaano , nkateebwa eihwa omu mubiri , riri entumwa ya Sitaane , kuguma nirincumita , ngu ndekye kwetunguura okukira oku kinshemereire .
47012008	Nkeeshengyereza Mukama kashatu ngu rinkuukyemu .
47012009	Kwonka yangira ati : Obubangizi bwangye nibukumara ; ahabw'okuba amaani gangye gahikiiririzibwa omu bweremwa . Nikyo ndigumira niinyehimbisa nshemereirwe ahabw'obweremwa bwangye , amaani ga Kristo gabone kungumamu .
47012010	N'ahabw'ekyo ahabwa Kristo nimmarirwa omu bweremwa , omu kujumwa , omu birikungumira , omu kuhiiganisibwa n'omu bihikiirizi . Manya ku mba ndi omweremwa , nibwo mba ow'amaani .
47012011	Eego , mbaire ndi omushema ! Kwonka niimwe mwakingyemire . Manya niimwe mwakubaire ab'okunsiima ahabw'okuba nobu ndaabe ntaine ku ndi , hoona ezindi ntumwa rugambwa tiziine ki zirikunkiza n'akakye .
47012012	Obumanyiso obw'entumwa nyakabara bukakorerwa omuriimwe omu kugumisiriza kwingi , omu kukora eby'obumanyiso n'eby'okutangaaza n'eby'amaani .
47012013	Mbwenu ni kintu ki eki mutarahairwe nk'ebindi bigombe by'abaikiriza , kureka eky'okugira ngu nyowe tindabaremereire ? Munsaasire okwo kutainganisa .
47012014	Mbwenu nyeteekateekire kwija owaanyu omurundi gwa kashatu ; kandi tindikwija kubanyuunyuuta , ahabw'okuba ebyanyu tibyo ndikwizirira , kureka niimwe ndikwizirira . Manya abaana tibo bashemereire kubiikira abazaire baabo eby'okubahwera , kureka abazaire nibo babibiikira abaana .
47012015	Nyowe ndyaguma mpeyo ebyangye , kandi naanye nyeheereyo kimwe ahabwanyu nshemereirwe . Mbwenu ei ndagaarukire kubakunda munonga , niyo muraagarukire kunkunda kakye ?
47012016	Nimwikiriza ngu nyowe tindabaremereire ; kwonka kandi mugira ngu nkaba omunyabwengye naabagobeza , naabahita .
47012017	Mbwenu imwe omuri abo abu naabatumireho , hariho eki naabaryangataniise ?
47012018	Nkeehanangiriza Tito kwija okwo , kandi naayohereza mwene waitu kugyenda nawe . Mbwenu Tito aine eki arabaryangataniise ? Titurakozire n'omutima gumwe ? Tituratwarize nka kuri ?
47012019	Ebyo omwanya ogu gwona mubaire nimuteekateeka ngu nitwetonganira omu maisho gaanyu ? Abakundwa , mumanye ngu byona ebi turikugamba , tubigambira omu maisho ga Ruhanga , nk'oku Kristo yaakubigambire ahabw'okubagasira .
47012020	Eki ndikutiina n'okwija shana nkabashanga muri nk'oku mutarikwenda . Obundi shana mukaashangwa mwine entongane , eihari , ekiniga , okuharikana , okubeihererana , okugambuurana , amaryo n'okujagarara .
47012021	Kandi nintiina , ngu ku ndiija okwo obundi , Ruhanga wangye aryancwa amaryo omu maisho gaanyu , mbe ow'okucurira baingi abaakozire ebibi ; bakanga kwegarukamu kureka obushambani n'ebikwatiraine nabwo , n'okurya enshoni ahabw'ebi baabaire bakora .
47013001	Ogu n'omurundi gwa kashatu ogu ndaiziremu owaanyu kubareeba ; manya kikahandiikwa kiti : Buri rubanja rushemereire kuhamibwa obujurizi bwa baamushinja bashatu nari babiri .
47013002	Nkateisa abaakozire ebibi bwabiso kandi n'abandi boona . Na mbwenu nobu ntariho , nimbateisa omu ruzinduko rwangye rwa kabiri , nti : Ku ndiija obundi , tindibasaasira
47013003	ahabw'okuba mutuura nimwenda eky'okuhamizaho ku Kristo agambira omuriinye . Kristo ogwo tabatwaza na maani makye , kureka aba ow'amaani omuriimwe .
47013004	Manya nobu yaabambirwe aha musharaba ari ow'amaani makye , kwonka aba ohuriire ahabw'amaani ga Ruhanga . Naitwe turi ab'amaani makye omuriwe , kwonka omu mitwarize yaitu naimwe turyaba abahuriire hamwe nawe ahabw'amaani ga Ruhanga .
47013005	Mweshwijume , mureebe yaaba mukihamiire omu kwikiriza . Mwegyeze mwenka . Hari timurikumanya ku Yesu Kristo ari omuriimwe ? kureka biri muremirwe ekyo kigyezo !
47013006	Nyine amatsiko ngu nimwija kumanya ku tutararemirwe .
47013007	Kwonka nitushaba Ruhanga ngu murekye kushiisha - - tikugira ngu tureebekye nk'abaasingwire ekigyezo , kureka ngu imwe mukore ekihikire , itwe nobu turaabe nitushusha nk'abaremirwe .
47013008	Ahabw'okuba titubaasa kukora ekintu kyona ekihakanisa amazima , kureka ekigarwanirira .
47013009	Manya itwe nitushemererwa twaba turi ab'amaani makye , kwonka imwe mukaba ab'amaani . Eki turikushaba , n'okwenda ngu mube abahikiire kimwe .
47013010	Ebi naabibahandiikira ntari hamwe naimwe , ngu ku ndiija , ndekye kuba ow'omwaga omu kukoresa obushoboorozi obu Mukama yampaire kubombeka , kutari kubakambura .
47013011	Beene Taata , eky'aha muheru , mugumeho . Mwitanire okuba abahikiire kimwe . Mwete aha bi ndikubeehanangiriza , mugire omutima gumwe , mugume n'obusingye , na Ruhanga okomookwaho rukundo n'obusingye , aryaguma naimwe .
47013012	Muramukanisane okunywegyerana okurikwera . Abarikwera boona nibabaramutya .
47013013	
47013014	Embabazi za Mukama Yesu Kristo , n'okukunda kwa Ruhanga , n'okukwatanisa kwa Mutima Orikwera bigume naimwe mwena .
48001001	Nyowe Paulo entumwa otaratairweho bantu , nobu kwakuba okutumwa omuntu , kureka Yesu Kristo na Ruhanga Ishe owaamuzoire omu bafiire
48001002	n'abanyaruganda boona abari hamwe naanye , twabahandiikira , imwe ebigombe by'abaikiriza ab'omuri Galatiya .
48001003	Nitubendeza emigisha n'obusingye ebikomooka ahari Ruhanga Taata na Mukama waitu Yesu Kristo ,
48001004	owaayehaireyo ahabw'ebibi byaitu , kutwiha omu buhuuku bw'obusingye obu obubi , nk'oku Ruhanga Tataitwe yaasiimire ,
48001005	Ruhanga ogwo ahimbisibwe ebiro byona . Amiina .
48001006	Ni kintangaaza oku murahukire kutsigaho ogwo owaabeeteise embabazi za Kristo , mukaikiriza agandi Makuru Marungi agatari go .
48001007	Tikwo kugira ngu hariho agandi Makuru Marungi , kwonka hariho abarikubarabanisamu , nibenda kukiikamya Amakuru Marungi ga Kristo .
48001008	Manya nobu yaakuba itwe , nari maraika orugire omu iguru , yaabarangirira Amakuru Marungi agatari agu twabarangiriire , akyeenwe !
48001009	Nk'oku twabagambiire bwabiso , na hati nikwo ndikugaruka kukigamba nti : Ku harigira owaabarangirira Amakuru Marungi gatari ago agu mwaikiriize , akyeenwe !
48001010	Beitu shi nyowe niinyenda kusiimwa abantu , nari Ruhanga ? Nainga shi ninteeraho kugwisa gye abantu ? Manya kuri naabaire ninkigwisa gye abantu , tinkubaire muhuuku wa Kristo .
48001011	Beene Taata , niinyenda ku mumanya ngu Amakuru Marungi agu naarangiriire , tigarakomookire mu bantu .
48001012	Ahabw'okuba tindagaihire ha muntu weena , nari okugeegyesibwa , kureka nkagashuuruurirwa Yesu Kristo .
48001013	Manya mukahurira eby'amagara gangye agaabandize nkiri omu diini y'Ekiyudaaya ; oku naahiiganiise n'amaani ekigombe ky'abaikiriza Ruhanga , nkateeraho kukihwerekyereza ,
48001014	n'oku naayeyongyeire munonga omu by'ediini y'Ekiyudaaya , nkabikiza baingi ab'ekingano kyangye omu b'eihanga ryangye , nyiniire emigyenzo ya baatatenkuru omuhimbo muhango .
48001015	Kwonka Ruhanga owanshoroire ntakazairwe , akaanyeta ahabw'embabazi ze ,
48001016	ku yaasiimire kunshuuruurira Omwana we , ngu mbone kumurangirira omu Banyamahanga , tindeehanwize ha bantu nyabuntu ,
48001017	nobu kwakuba okwinamuka Yerusalemu kwehanuuza aha bambandiize kuba entumwa , kureka nkaza Buharabu ; na bwanyima naagaruka Damasiko .
48001018	Ku haahingwireho emyaka eshatu , nainamuka Yerusalemu kureeba Keefa , naaguma nawe okumara ebiro ikumi na bitaano .
48001019	Kandi tindareebire n'omwe aha zindi ntumwa , kureka Yakobo murumuna wa Mukama .
48001020	Ebyo ebi naabahandiikira , nindahira Ruhanga orikundeeba , ku ntarikubeiha !
48001021	Bwanyima nkaza omu byanga bya Siriya na Kilikiya .
48001022	Haza obwo nkaba ntakamanyirwe bigombe by'abaikiriza Kristo ab'omuri Buyudaaya oku ndikushusha .
48001023	Bakaba bahurira kwonka abarikugira bati : Owaabaire atuhiiganisa , hati naarangirira enyikiriza ei yaagyerizeho buri kucwekyereza .
48001024	Batyo baahimbisa Ruhanga ahabwangye .
48002001	Bwanyima ku haahingwireho emyaka ikumi n'ena , naagaruka nainamuka Yerusalemu na Barinaba , naatwara na Tito .
48002002	Okwo nkazayo ahabw'okushuuruurirwa Ruhanga ngu nzeyo . Naashoboororera omu mubonano abaabaire bari abanyamaziina , eby'Amakuru Marungi agu ndangirira Abanyamahanga , ngu ntakaaba nk'orikwirukira busha , nari owairukiire busha .
48002003	Nangwa na Tito , ou naagyenzire nawe , nobu araabe yaabaire ari Omuguriiki , tibaramugyemesereize kusharwa .
48002004	Kwonka eky'okusharwa kikareetwa beene waitu ab'ebishuba , abaareetsirwe omuriitwe bwesherekye , bakatutaahamu kukyenguuza eby'obusingye bwaitu obu twine omuri Kristo Yesu , ngu batugarure omu buhuuku .
48002005	Beene waitu abo tituraikirizaine nabo , nangwa n'akaanya kakye , ngu amazima g'Amakuru Marungi gabone kurindwa ahabwanyu gatahindukire .
48002006	Kandi abo abaabaire nibagambwa ku bari abanyamaziina , tibaine ki baanyongyeireho - - manya bo okuba batyo tikwine ki kunkwatiire , ahabw'okuba Ruhanga tashoroora .
48002007	Nangwa bakeetegyereza ku nyowe naakwatsiibwe kurangirira abatashazirwe Amakuru Marungi , nk'oku Petero yaakwatsiibwe kugarangirira abashazirwe .
48002008	Manya owaabaasiise Petero kuba entumwa aha bashazirwe , niwe yambaasiise kuba entumwa aha Banyamahanga .
48002009	Mpaho Yakobo na Keefa na Yohaana , abaabaire nibamanywa ku bari enyomyo , ku baashoboorokyeirwe omugisha ogu naahairwe , nyowe na Barinaba , baatuha engaro , kuhamya ku bakwataniise naitwe , ngu itwe tuze omu Banyamahanga , nabo baze omu bashazirwe .
48002010	Kureka eki baatwehanangiriize n'okwijuka abooro , kandi naanye ekyo nikyo naabaire ntaho omutima kukora .
48002011	Kwonka Keefa ku yaahikire Antiokiya , naamuhakanisa nitureebana , ahabw'okuba akareebeka butunu ashobize .
48002012	Manya , abaatumirwe Yakobo obu baabaire batakaizire , akaba arya n'Abanyamahanga . Kwonka ku baizire , yaayehinya , yaabeecwaho , ahabw'okutiina ab'ekigombe ky'abashazirwe .
48002013	N'Abayudaaya abandi baatooreza oburyarya bwe ; nangwa na Barinaba yaatwarirwa omuri obwo buryarya bwabo .
48002014	Kwonka ku naareebire emitwarize yaabo etarikugyendera ha mazima g'Amakuru Marungi , naagambira Petero omu maisho gaabo boona , nti : Beitu iwe Omuyudaaya , ka nootwaza nk'Abanyamahanga , kutari nk'Abayudaaya . Mbwenu noobaasa ota kugyemesereza Abanyamahanga kutwaza nk'Abayudaaya ?
48002015	Itwe nobu turaabe turi Abayudaaya enzaarwa , abatari Banyamahanga abasiisi ,
48002016	kwonka nitumanya ku omuntu ataheebwa kuhikiirira ahabw'okuhitsya emigyenzo y'eiteeka , kureka ahabw'okwikiriza Yesu Kristo . Nangwa naitwe tukaikiriza Kristo Yesu , ngu tubone kuheebwa Ruhanga okuhikiirira ahabw'okwikiriza Yesu ogwo , kutari habw'okukora emigyenzo y'eiteeka . Manya tihariho muntu n'omwe oriheebwa okuhikiirira ahabw'okukora emigyenzo y'eiteeka .
48002017	Mbwenu itwe , ku turaabe tuteeraho kutungira okuhikiirira omuri Kristo , tukashangwa turi abasiisi , nikwo kugira ngu Kristo naakwatsiza ekibi ? Nikikabure !
48002018	Kwonka ku ndaabe ningaruka kwombeka ebi naasheenyire , biri niinyeyoreka ku ndi enshobya .
48002019	Ahabw'okuba nyowe ahabw'eiteeka nkaba ofiire aha iteeka , ngu mbone kuba ohuriire ahari Ruhanga .
48002020	Nyowe nkabambwa hamwe na Kristo . Ndiho , ntakiri nyowe ori , kureka Kristo niwe ari omuriinye ; n'amagara agu nyine hati omu mubiri , ngaine ahabw'okwikiriza Omwana wa Ruhanga owankunzire , akeehayo ahabwangye .
48002021	Nyowe tindikuhindura busha embabazi za Ruhanga . Manya okuhikiirira kuri kwabaire nikureetwa eiteeka , Kristo akaafeereire busha .
48003001	Imwe Bagalatiya ' mwe , abashema ! N'oha owaabarogire ? Imwe abaayorekirwe butunu Yesu Kristo abambirwe aha musharaba !
48003002	Ka mbabuuze eki kyonka , nti : Mukaheebwa Mutima ahabw'okuhikiiriza eiteeka , nari ahabw'okuhurira Amakuru Marungi mukaikiriza ?
48003003	Biri kwo muri abshema ? Mukatandika na Mutima , mbwenu mwahereeruka n'omubiri ?
48003004	Bingi bityo ebi mwarabiremu bikaba ebya busha ? Buzimazima tikwo kiri .
48003005	Ruhanga ku abaha Mutima , akorera omuriimwe eby'okutangaaza . Mbwenu shi ebyo abikora ahabw'okuba ngu nimuhitsya eby'omu iteeka , nari ahabw'okuhurira Amakuru Marungi mukaikiriza ?
48003006	Na Aburahamu akaikiriza Ruhanga , kyamubarirwa kuba okuhikiirira .
48003007	N'ahabw'ekyo mumanye ngu abaikiriza nibo baba abaana ba Aburahamu .
48003008	N'ebyahandiikirwe , ku byarangize ngu Abanyamahanga nabo Ruhanga aryabaha okuhikiirira ahabw'okwikiriza , byarangirira Aburahamu Amakuru Marungi bukiri kare , nibigira biti : Omuriiwe amahanga goona garyaheebwa omugisha .
48003009	N'ahabw'ekyo , abaine okwikiriza baheebwa omugisha hamwe na Aburahamu owaikiriize .
48003010	Manya boona abeesiga okukora eby'omu iteeka batuura omu mukyeeno , ahabw'okuba kikahandiikwa kiti : Omuntu weena otarikuguma naakuratira byona ebyahandiikirwe omu kitabo ky'eiteeka , akabihitsya , akyeenwe !
48003011	N'ahabw'ekyo nikyetegyerezibwa ku hatariho muntu oheebwa Ruhanga okuhikiirira ahabw'eiteeka ; ahabw'okuba ekyahandiikirwe nikigira kiti : Ohikiriire ahabw'okwikiriza aryagira amagara .
48003012	Kwonka eiteeka tirikomooka mu kwikiriza , ahabw'okuba ekyahandiikirwe nikigira kiti : Orikuhitsya eby'eiteeka biryamuhaisa amagara .
48003013	Kristo akatucungura omu mukyeeno gw'eiteeka obu yaakyeenwa ahabwaitu , ahabw'okuba kikahandiikwa kiti : Weena orihanikwa aha muti , akyeenwe .
48003014	Ekyo kikakorwa kityo , ngu omugisha ogu Ruhanga yaaraganiise Aburahamu guheebwe niguruga omuri Kristo Yesu , ngu naitwe ahabw'okwikiriza tubone kutunga Mutima ou Ruhanga yaaraganiise .
48003015	Banyaruganda , ka mbahe eky'okureeberaho eky'omu bantu . Tihariho oihaho okuraga kw'omuntu , nari okukwongyeraho kwaherize kuhamibwa .
48003016	Mbwenu ebi Ruhanga yaaraganiise , akabiraganisa Aburahamu n'omwijukuru . Tikirikugira ngu , n'abaijukuru , oti ni baingi ; kureka nikigamba ahari omwe , kiti : Na mwijukuru waawe , kandi ogwo niwe Kristo .
48003017	Eki ndikumanyisa nikyo eki : Eiteeka eryatairweho haahingwireho emyaka magana ana na makumi ashatu , tiriihaho ndaagano ei Ruhanga yaahamize bwa biso , ngu ribone kuhindura busha ekyaraganisiibwe .
48003018	Ahabw'okuba obuhunguzi kuri bubaho ahabw'eiteeka , tibukaabaho habw'okuraganisa ; kwonka Ruhanga akabuheera Aburahamu omu kuraganisa .
48003019	Mbwenu shi eiteeka rikateerwaho ki ? Rikongyerwaho ahabw'okworeka oku okushiisha kuri , okuhitsya obu omwijukuru owaakoreirwe egyo ndagaano ariija . Kandi rikarabibwa ahari baamaraika , ryahika omu mikono y'omuteeranizi .
48003020	Haza omuteeranizi taba w'omwe , kwonka Ruhanga aba omwe .
48003021	Mbwenu shi eiteeka nirihakanisa ebi Ruhanga yaaraganiise ? Nikikabure ! Ahabw'okuba eiteeka kuri ryahairwe , ngu niribaasa kuhaisa amagara , okuhikiirira kukaabaireho ahabw'eiteeka .
48003022	Kwonka Ebyahandiikirwe nibihamya ku ebintu byona biri omu buhuuku bw'ekibi , ngu ekyaraganisiibwe ahabw'okwikiriza Yesu Kristo kibone kuheebwa abarikwikiriza .
48003023	Manya okwikiriza obu kwabaire kutakaizire , tukaba nitutegyekwa eiteeka nitukumwakumwa , tutegyereize okwikiriza okwabaire nikwija kushuuruurwa .
48003024	N'ahabw'ekyo eiteeka rikaba riri omworozi waitu okuhitsya obu Kristo yaizire , ngu okwikiriza kubone kutuhaisa okuhikiirira .
48003025	Mbwenu obu okwikiriza kwaizire , titwakitegyekwa ogwo mworozi .
48003026	Manya ahabw'okwikiriza Kristo Yesu , mwena muri abaana ba Ruhanga .
48003027	Eego , boona omuriimwe abaabatiziibwe kuba na Kristo , mukajwekwa Kristo ogwo .
48003028	Tihaakiriho Muyudaaya nari Omuguriiki ; tihaakiriho muhuuku nari ow'obusingye ; tihaakiriho mushaija nari omukazi ; ahabw'okuba mwena muri bamwe omuri Kristo Yesu .
48003029	Reero ku muraabe muri aba Kristo , biri muri baijukuru ba Aburahamu , abahunguzi nk'oku kyaraganisiibwe .
48004001	Ningira ngu omuhunguzi , ku aba akiri muto , taine ki akiza omuhuuku , nobu araabe aba ari mukama w'ebintu byona .
48004002	Kureka aguma naategyekwa aboorozi n'abakuza , okuhitsya obu obunaku obwatairweho ishe buhika .
48004003	Naitwe nikwo kiri . Obu twabaire tukiri abaana bato , tukaba turi abahuuku b'ebihangwagashani .
48004004	Kwonka obunaku ku bwahikiire kimwe , Ruhanga yaatuma Omwana we owaazairwe omukazi , kandi owaabaire naategyekwa eiteeka ry'Abayudaaya .
48004005	Ogwo Mwana akaija kucungura abaabaire nibategyekwa eiteeka , ngu tubone kuhindurwa abaana ba Ruhanga .
48004006	Okuhamya ku muri abaana , Ruhanga akoohereza Mutima w'Omwana we omu mitima yaitu , orikweteramu ati : Abba ! Taata !
48004007	N'ahabw'ekyo tokiri muhuuku , kureka omwana . Kandi nk'oku ori omwana wa Ruhanga , nawe naija kukuha ebi abiikira abaana be .
48004008	Ira , obu mwabaire mutarikumanya Ruhanga , mukaba muri abahuuku b'ebitari baaruhanga omu buhangwa .
48004009	Kwonka mbwenu nk'oku mwamanyire Ruhanga , nari shi nk'oku mwamanyirwe Ruhanga , nimubaasa muta kugarukira ebihangwagashani , ebitagira maani kandi ebinaku , ebi murikwenda ngu bigarukye bibahindure abahuuku baabyo ?
48004010	Reeba , nimugyenza ebiro n'ameezi n'obunaku n'emyaka .
48004011	Nintiina nti shana ebi naabakoreire , nkaaba naahendekyeire busha .
48004012	Banyaruganda , nimbeeshengyereza , mube nkaanye , ahabw'okuba naanye mbaire nkaimwe . Timwine ki mwanyitsize .
48004013	Nimwijuka ku omu kubanza , okurwara kwangye nikwo kwampaisize omugisha gw'okubarangirira Amakuru Marungi .
48004014	Nobu egyo ndwara yangye yaabagangize timurangayire , nobu kwakuba okunnuga ; kureka mukaanyakiira nka maraika wa Ruhanga , nari nka Kristo Yesu .
48004015	Mbwenu okushemererwa ku mwagizire obwo , kukaitira hi ! Ahabw'okuba nimbahamiza nti , kuri kyabaire nikibaasika , mukaayeihiremu amaisho gaanyu mugampa .
48004016	Mbwenu shi mpindukire omuzigu waanyu ahabw'okubagambira amazima ?
48004017	Abo bantu nibabeekundisa , kutari kubendeza birungi . Nibenda kubantaanisaho , ngu naimwe mubakunde .
48004018	Ni kirungi obutoosha imwe okukundwa abandi bantu , baaba nibabakundira ebirungi , kitari bu ndi hamwe naimwe bwonka .
48004019	Baana bangye abakundwa , abu ndikugaruka kugirira obusaasi nk'obw'omukazi orikurumwa , okuhitsya obu Kristo aritondwa omuriimwe !
48004020	Nkaayenzire kuba hamwe naimwe obwa hati , nkahindura emigambire yangye , ahabw'okuba munshobeire .
48004021	Imwe abarikwenda kutegyekwa eiteeka , nimungambire : Timuhurira eki eiteeka ririkugamba ?
48004022	Manya kikahandiikwa , ngu Aburahamu akaba aine abatabani babiri : omwe w'omuzaana n'ondi ow'omukazi nyaiteeka .
48004023	Kwonka omutabani ow'omuzaana akazaarwa omu buntu , haza omutabani ow'omukazi nyaiteeka yaazaarwa ahabw'okuraganisibwa .
48004024	Mbwenu ekyo ni nk'enfumu : abo bakazi nibamanyisa endagaano ibiri . Emwe ekaruga aha Rushozi Sinai : yaazaarira obuhuuku , niwe Hagari .
48004025	Hagari ogwo niwe Rushozi Sinai oruri Buharabu . Naashushanisibwa na Yerusalemu eriho obwa hati , ahabw'okuba ari omu buhuuku n'abaana be .
48004026	Kwonka Yerusalemu ey'omu iguru niwe mukazi nyaiteeka , kandi niwe maaweitwe .
48004027	Ahabw'okuba kikahandiikwa kiti : Shemererwa , iwe ngumba ' we etazaara ! Yamuza , oteere akaari , iwe otakarumwaga ! Ahabw'okuba omukazi otsigirweho aine abaana baingi okukira omukazi oine iba .
48004028	Mbwenu , banyaruganda , itwe turi abaana abaaraganisiibwe nka Isaaka .
48004029	Kandi nk'oku omu bunaku obwo owaazairwe omu buntu yaahiiganiise owaazairwe ahabwa Mutima wa Ruhanga , na mbwenu nikwo kiri .
48004030	Kwonka ekyahandiikirwe nikigira kita ? Nikigira kiti : Binga omuzaana n'omutabani , ahabw'okuba mutabani w'omuzaana tarihungura na mutabani w'omukazi nyaiteeka .
48004031	N'ahabw'ekyo , banyaruganda , tituri baana b'omuzaana , kureka ab'omukazi nyaiteeka .
48005001	Kristo akatwiha omu buhuuku ngu tugire obusingye ; n'ahabw'ekyo muhame , murekye kugaruka omu nkomo y'obuhuuku .
48005002	Mbwenu , nyowe Paulo , nimbagambira nti : ku muraasharwe , Kristo naaba atakibainiire mugasho .
48005003	Ningaruka kuhamiza omuntu weena oikiriza kusharwa , ku aba ow'okuhitsya eby'omu iteeka byona .
48005004	Imwe abarikwenda kuheebwa okuhikiirira ahabw'eiteeka , mwecwire ahari Kristo mwagwa , mwateishuka embabazi za Ruhanga .
48005005	Kwonka itwe , Mutima niwe atubaasisa kugira amatsiko g'okuheebwa okuhikiirira ahabw'okwikiriza .
48005006	Manya ku tuba turi omuri Kristo Yesu , okusharwa nari okutasharwa ti kintu , kureka okwikiriza okurikukoresibwa rukundo .
48005007	Ka mwabaire nimugyenda gye ! Mbwenu n'oha owaabazibiire kworobera amazima ?
48005008	Okwo kwikiriza kubeihwabeihwa tikurarugire hari ogwo owaabeetsire .
48005009	Ekitumbisa kikye kitumbisa eisyanga ryona .
48005010	Nimbeesiga omuri Mukama , ngu nimwija kugira ebiteekateeko nk'ebyangye . Kwonka ogwo orikubarabanisamu aryayereetera okusingwa orubanja , nobu yaakuba ari oha .
48005011	Mbwenu , banyaruganda , ku ndaabe ninkirangirira eby'okusharwa , ahabw'enki nimpiiganisibwa ? Nikwo kugira ngu obwo enkongi y'omusharaba neeba eihirweho .
48005012	Nkaahenwa ki abo abarikubarabanisamu beeshahurira kimwe !
48005013	Mbwenu banyaruganda , mukeeterwa obugabe ; kwonka obwo bugabe bwanyu mutabuhindura orwekwatso rw'okukora eby'okwetenga kw'omubiri , kureka mugume muheerezane nimukundana .
48005014	Manya eiteeka ryona rihikiiririzibwa omu kigambo kimwe eki : Kunda mutaahi waawe nk'oku oyekunda .
48005015	Kwonka ku muraabe nimurumana , kandi nimushonshomerana , mwerinde mutamaranaho .
48005016	Nimbagambira nti : Mugume mugyende nimwebemberwa Mutima , haza obwo nibwo mutarihaazya ebyetengwa omubiri .
48005017	Ahabw'okuba ebi omubiri gwetenga birwanisa Mutima ; n'ebi Mutima ayenda birwanisa omubiri . Manya byombi birwanisana , ngu mutakaakora ebi murikwenda .
48005018	Kwonka ku muba mwebembeirwe Mutima , muba mutarikutegyekwa iteeka .
48005019	Mbwenu ebikorwa omubiri nibimanywa : obushambani n'ebikwatiraine nabwo , okurya enshoni ,
48005020	okuramya emandwa , okuroga , obuzigu , okurwana , eihari , ekiniga , okuharikana , okwebaganisamu , okugwera orubaju ,
48005021	eitima , obusinzi , enkyeera , n'ebiri nk'ebyo . Nimbahuguura , nk'oku naabahugwire kare , ku abakora ebiri nk'ebyo batariheebwa bukama bwa Ruhanga .
48005022	Kwonka ebigirwa abaine Mutima n'ebi : okukunda , okushemererwa , obusingye , okugumisiriza , embabazi , oburungi , obwesigwa ,
48005023	obucureezi , okwebarira . Haza ebiri nk'ebyo tihariho iteeka eririkubihakanisa .
48005024	Kandi aba Kristo Yesu bakabamba omubiri gwabo aha musharaba n'okwetenga kwagwo okubi n'amairu gaagwo .
48005025	Mutima ku araabe niwe atubaisaho , ka tugume tugyende atwebembeire .
48005026	Turekye kwetunguura n'okugwisana kubi , nari okugirirana eihari .
48006001	Banyaruganda , omuntu ku yaakushangwa akozire ekibi nanka , imwe aba Mutima , mumuhane n'omutima gw'obucureezi . Buri omwe omuriimwe ayerinde ; manya naiwe noobaasa kwohibwa otyo .
48006002	Mubangirane emitwaro yaanyu , mubone kuhikiiriza mutyo eiteeka rya Kristo .
48006003	Ahabw'okuba omuntu weena oyeteekateekaho kuba ekintu , haza ataine oku ari , aba naayebeiha .
48006004	Ka buri omwe ashwijume emitwarize ye , haza ku araayereebemu ekirikumwehimbisisa , kibe eky'omuriwe wenka , kitari ky'omuri mutaahi we .
48006005	Manya buri muntu aryayekorera omutwaro gwe wenka .
48006006	Weena orikwegyesibwa ekigambo kya Ruhanga , k'abagane ebirungi byona n'orikumwegyesa .
48006007	Muteebeiha , Ruhanga tagaaniizibwa ; manya eki omuntu abiba , nikyo agyesha .
48006008	Ahabw'okuba orikubibira omu mubiri gwe , ogwo mubiri aryagugyeshamu okujunda . Kwonka orikubibira omuri Mutima , aryagyeshera omuri Mutima amagara agatahwaho .
48006009	Mbwenu ka turekye kuruha nitukora ebirungi , ahabw'okuba obunaku ku burihika turyagyesha , twaba tuteehwaire matsiko .
48006010	N'ahabw'ekyo nu nk'oku tukiine omwanya , ka tukorere abantu boona ebirungi , na munonga ab'oruganda rw'abaikiriza .
48006011	Nimureebe oku naabahandiikira omu nyuguta mpango n'omukono gwangye ,
48006012	Manya abarikwenda kurangaanwa omu by'omubiri , nibo barikubagyemesereza kusharwa ahabwa kimwe kyonka , ngu batakaahiiganisibwa nibaturwa omusharaba gwa Kristo .
48006013	Nangwa n'abasharwa nabo tibahitsya by'omu iteeka , kwonka benda ngu musharwe , babone kwesiima ahabw'emibiri yaanyu .
48006014	Kwonka nikikabure ! nyowe kugira ekirikuunyehimbisa , kureka omusharaba gwa Mukama waitu Yesu Kristo ogwareeteire ensi kubambwa ahariinye , naanye nkagibambwaho .
48006015	Ahabw'okuba okusharwa nari okutasharwa ti kintu , kureka okuba ekihangirwe ekisya .
48006016	Obusingye n'embabazi bibe ahari boona abaraakuratire eki naabahabura , kandi n'aha Baisiraeli aba Ruhanga .
48006017	Okwiha hati hatarigira owanganzya ; ahabw'okuba ntuura nyine enkojo za Yesu aha mubiri gwangye .
48006018	Banyaruganda , embabazi za Mukama waitu Yesu Kristo zigume naimwe . Amiina .
49001001	Nyowe Paulo , ou Ruhanga yaasiimire kuba entumwa ya Kristo Yesu , nimpandiikira abarikwera kandi abeesigwa omuri Kristo Yesu , abari omuri Efeso .
49001002	Nimbendeza emigisha n'obusingye ebikomooka ahari Ruhanga Tataitwe na Mukama Yesu Kristo .
49001003	Ruhanga Ishe wa Mukama waitu Yesu Kristo , owaatuheeraire emigisha omuri Kristo , akatuha ebirungi byona ebya Mutima omu iguru , ahimbisibwe .
49001004	Ruhanga ogwo niwe yaatutooraniire omuri Kristo , ensi etakahangirwe , ngu tubone kuba abarikwera , kandi abataine kamogo omu maisho ge . Ahabw'okutukunda ,
49001005	akatutoorana tutakabaireho , ngu tuhindukye abaana be omuri Yesu Kristo , nk'enaama ye ei yaasiimire oku eri .
49001006	Ekyo akakikora ngu tubone kusiima embabazi ze ez'ekitiinwa , ezi yaatugambiriire omu Mwana we ogwo ou akunda .
49001007	Omuri Kristo nimwo tucungurirwa ahabw'okufa kwe , tukasaasirwa ebibi byaitu , nk'embabazi za Ruhanga enyingi munonga ,
49001008	ezi yaatugiriire oku ziri .
49001009	Manya omu bwengye bwona n'omu kwetegyereza , Ruhanga akatumanyisa eibanga ry'ebi ayenda , nk'enaama ei yaacumire kukorera omuri Kristo oku eri .
49001010	Niyo naama ey'okuteeranira omuri Kristo byona eby'omu iguru n'eby'omu nsi , obunaku bukihika , Kristo akaba omutwe gwabyo .
49001011	Omuri Kristo , nk'oku enaama za Ruhanga ohikiiriza byona n'okusiima kwe oku kuri ,
49001012	itwe abaabandize kugira amatsiko omuri Kristo , tukatooranwa kuguma nitusingiza ekitiinwa kye .
49001013	Omuriwe naimwe abaahuriire ekigambo ky'amazima , Amakuru Marungi g'okujunwa kwanyu , kandi mukaikiriza Kristo , mukateebwaho Ruhanga akamanyiso , mwahamibwa Mutima Orikwera owaaraganisiibwe .
49001014	Mutima ogwo niwe mukwato gw'ebi Ruhanga yaaturaganiise . Kandi ogwo mukwato gutuhamiza ku Ruhanga ariheera kimwe abe obugabe bwijwire , ekitiinwa kye kikabona kuhimbisibwa .
49001015	N'ahabw'ekyo ku naahuriire eby'okwikiriza kwanyu omuri Mukama Yesu , n'oku murikukunda abarikwera boona ,
49001016	tiinyosha kusiima Ruhanga ahabwanyu . Nimbaijuka omu kushaba kwangye ,
49001017	ngu Ruhanga wa Mukama waitu Yesu Kristo , Tataitwe ow'ekitiinwa , abahe Mutima oraabatemu obwengye , akabashuuruurira Ruhanga ogwo , mukamumanya .
49001018	Ninshaba ngu emitima yaanyu emurikirwe , mubone kumanya amatsiko agu yaabeeteire , n'obwingi bw'emigisha ye ey'okutangaaza , ei yaaraganiise abantu be ,
49001019	n'oku amaani ge agataine bugarukiro gakorera omuriitwe abaikiriza . Ago maani nigo gamwe na gari
49001020	agu yaakoreise obu yaazoora Kristo omu bafiire , akamushutamya aha rubaju rwe rwa buryo omu iguru .
49001021	Okwo niyo Kristo ategyekyera ab'obushoboorozi n'ab'amaani n'ab'obugabe bwona ; naakirira kimwe amaziina goona ag'ab'obushoboorozi , omu busingye obu n'omu buriija .
49001022	Ruhanga akata ebintu byona ahansi y'ebigyere bya Kristo , yaamuhindura omutwe gwa byona eby'omu kigombe ky'abaikiriza .
49001023	Ekyo kigombe ky'abaikiriza nigwo mubiri gwa Kristo , ogu Ruhanga ahikiiririzamu kimwe boona na byona .
49002001	Kandi naimwe akabahindura abahuriire obu mwabaire mufeeraire omu bicumuro n'omu bibi byanyu .
49002002	Ebibi ebyo nibyo mwabaire mugyenderamu , nimukuratira emitwarize mibi y'ensi egi ; kandi nimutegyekwa mukama w'emitima ey'omu kaabunga . Nigwo mutima hati ogurikukorera omu barikugomera Ruhanga .
49002003	Naitwe twena ira tukaba nitubarirwa omuri abo bagomi , nitukuratira okwetenga okubi okw'omubiri gwaitu , nitukora ebi ogwo mubiri gurikwenda , kandi nitukuratira ebi gurikutwenza . N'ahabw'ekyo omu buhangwa tukaba turi ab'okufubirwa Ruhanga nk'abandi bantu .
49002004	Kwonka Ruhanga ogira embabazi nyingi , ahabwa rukundo mpango ei yaatukunzire ,
49002005	nobu turaabe twabaire tufeeraire omu bicumuro byaitu , akatuhindura abahuriire hamwe na Kristo Manya naimwe mukajunwa ahabw'embabazi za Ruhanga .
49002006	Ahabw'okuteeranwa na Kristo Yesu , Ruhanga akatuzoora hamwe nawe , yaatushutamya hamwe nawe omu iguru .
49002007	Ekyo akakikora ngu omu busingye oburiija , ayorekyere embabazi ze enyingi ezishaagaine omuri rukundo ei yaatugiriire omuri Kristo Yesu .
49002008	Manya obu mwaikiriza , mukajunwa ahabw'embabazi za Ruhanga ; kutari imwe kukyekorera , kureka kiri engabirano ya Ruhanga ,
49002009	etaruga mu bi omuntu akozire , ngu hatakaagira owaayehimbisa .
49002010	Twena turi ebintu ebi Ruhanga yaakoreise emikono ye . Mbwenu omuri Kristo Yesu , Ruhanga akatuhanga ngu tukore ebirungi ebi yaatuteekateekyeire ira kuguma nitubikora .
49002011	N'ahabw'ekyo , imwe Banyamahanga ' mwe , omu buzaarwa , mwijukye ku abashazirwe aha mubiri n'engaro baabaire babeeta abatashazirwe .
49002012	Obwo mukaba mutaine Kristo , muri Abanyamahanga aha ihanga rya Isiraeli ; mutaine kakwate na ndagaano z'ebyaraganisiibwe , mutaine matsiko kandi omu nsi mutaine Ruhanga .
49002013	Kwonka hati ahabw'okuteeranwa na Kristo Yesu , imwe , ira abaabaire bari hare , okufa kwe kubairiize haihi .
49002014	Manya niwe busingye bwaitu , owaatuhindwire twembi : Abayudaaya n'Abanyamahanga kuba bamwe , akasheenyaho ekisiika ky'obuzigu ekyabaire kitutaaniise ,
49002015	akahayo omubiri gwe naihaho eiteeka eririmu ebiragiro n'ebyatairweho , ngu omuriwe abaabaire bari Abayudaaya n'Abanyamahanga abahangyemu eihanga rimwe erisya , areete atyo obusingye ;
49002016	kandi twembi atugarukanise na Ruhanga , turi omubiri gumwe ahabw'omusharaba , amareho atyo obuzigu .
49002017	Naimwe abaabaire bari hare , akaija yaabarangirira obusingye , yaaburangirira n'abaabaire bari haihi ;
49002018	ahabw'okuba twembi niwe atubaasisa kwehikira Taata omuri Mutima omwe .
49002019	N'ahabw'ekyo timwakiri Banyamahanga nari abahinguzi , kureka muri abatuuzi hamwe n'abarikwera , kandi ab'omuka ya Ruhanga .
49002020	Muri abombekirwe aha musingi gw'entumwa n'abarangi . Kristo nyakabara niwe ibaare rikuru ery'obuhamizo ,
49002021	ou ekyombeko kyona kiteeranirwamu , kikarugwamu Nyaruju erikwera omu Mukama ,
49002022	ou naimwe mwombekirwemu kuba obutaaho bwa Ruhanga omuri Mutima .
49003001	N'ahabw'ekyo nyowe Paulo , embohe ya Kristo Yesu , imwe Abanyamahanga , nimbashabira ahari Ruhanga .
49003002	Ningira ngu mukahurira oku naakwatsiibwe omurimo gw'embabazi za Ruhanga ahabwanyu ,
49003003	n'oku eibanga rye naarimanyiire omu kushuuruurirwa , nk'oku naabibahandiikiireho omu bigufu .
49003004	Ku muraabishome , nibwo muraashoboorokyerwe oku naayetegyereize eby'eibanga rya Kristo ,
49003005	eritaramanyisiibwe bantu b'obundi busingye , nk'oku hati Mutima arishuuruuriire abarikwera be entumwa n'abarangi .
49003006	Nikwo kugira ngu Abanyamahanga nabo n'abahunguzi hamwe naitwe , n'engingo z'omubiri gumwe , kandi abakwataniise naitwe omu bi Ruhanga yaaturaganisiize omuri Kristo Yesu , nibimanyisizibwa omu Makuru Marungi .
49003007	Naanye ahabw'ekiconco ky'emigisha ya Ruhanga ei naahairwe ahabw'amaani ge agaabaire nigakorera omuriinye , nkahindurwa , naaba omuheereza w'ago Makuru Marungi .
49003008	Nyowe nobu ndaabe nimpereerukayo omu barikwera boona , kwonka nkaheebwa omugisha gw'okurangirira Abanyamahanga eby'obutungi bwa Kristo obuteetegyerezibwa ,
49003009	kandi n'okushoboororera boona oku enaama y'eibanga , eryasherekirwe okwiha ira ryona omuri Ruhanga owaahangire byona , eshemereire kuhikiirizibwa
49003010	ngu omu biro ebi , ab'obutegyeki n'ab'obushoboorozi ab'omu myanya y'omu iguru , babone kumanyisizibwa , omu kigombe ky'abaikiriza , eby'obwengye bwa Ruhanga obw'emiringo yoona .
49003011	Nk'oku Ruhanga yaakicumire okwiha ira ryona , akakihikiiririza omuri Kristo Yesu Mukama waitu ,
49003012	otuhaisa obumanzi n'obwesigye bw'okwehikira ahari Ruhanga ahabw'okumwikiriza .
49003013	N'ahabw'ekyo nimbashaba murekye kwehwa amatsiko ahabw'enaku ezi ndikureeba ahabwanyu , ahabw'okuba ekyo nikibahaisa ekitiinwa .
49003014	N'ahabw'ekyo nintsimbira Ruhanga Taata amaju ,
49003015	ou enganda zoona ez'omu iguru n'ez'omu nsi zeetererwa ,
49003016	nimmushaba ngu nk'obwingi bw'ekitiinwa kye oku buri , abahe okugumibwa amaani ga Mutima we ,
49003017	Kristo abone kutuura omu mitima yaanyu ahabw'okwikiriza . Ninshaba ngu mutsimbe emizi omuri rukundo mugihamiremu ,
49003018	haza mubone kwetegyereza hamwe n'abarikwera boona obuhango , n'oburaingwa , n'obwemi , n'obucuzi ebya rukundo ya Kristo .
49003019	Eego , ninshaba ku mumanya rukundo ye egyo erengire okumanya kwona , mubone kwijurizibwa kimwe okwijura kwona okwa Ruhanga okuhikire .
49003020	Ogwo obaasa kukora ebirikukirira kimwe ebi tushaba , nari ebi tuteekateeka , ahabw'amani ge agakorera omuriitwe ,
49003021	aheebwe ekitiinwa omu kigombe ky'abaikiriza , omu kuteeranwa kwaitu na Kristo Yesu , omu b'oruzaaro oru n'oruriguma nirukuratanaho ebiro n'ebiro . Amiina .
49004001	N'ahabw'ekyo , nyowe embohe ya Mukama , nimbeeshengyereza , mugire emitwarize eshemereire okwetwa oku mwayeeteirwe Ruhanga .
49004002	Mugume nimwebundika , nimwecureeza , nimugumisiriza , nimwehangaanirana omuri rukundo ,
49004003	nimwezirika kugumyaho obumwe bwa Mutima , mukwatanisiibwe obusingye .
49004004	Manya omubiri ni gumwe na Mutima n'omwe , nk'oku mwine amatsiko gamwe agu mwayeteirwe .
49004005	Mukama n'omwe , okwikiriza ni kumwe , okubatizibwa ni kumwe ;
49004006	Ruhanga n'omwe , kandi niwe Ishe wa boona , okira boona , okoresa byona , kandi ori omuri byona .
49004007	Kwonka kandi buri omwe omuriitwe akaheebwa ekiconco ky'omutaano , nk'oku Kristo yaamugyereire .
49004008	Nikyo ekyahandiikirwe kyagiriire kiti : Ku yaatembire omu iguru , yaatwara enkwatwa , yaaha abantu ebiconco .
49004009	Okugira ngu , akatemba , nikimanyisa ki ? Nikwo kugira ngu akabanza kushuuma okuzimu ?
49004010	Ogwo owaashuumire , niwe yaatembire , akatungamira eiguru ryona , ngu abone kwijuza ebintu byona .
49004011	Abamwe akabaha kuba entumwa , abandi kuba abarangi , abandi kuba abarangirizi b'Amakuru Marungi , abamwe kuba abariisa , n'abandi kuba abeegyesa .
49004012	Ekyo akakikora ngu abarikwera batebeekanisizibwe omurimo gw'obuheereza , haza babone kwombeka omubiri gwa Kristo .
49004013	N'ahabw'ekyo twena turyahika aha kugira obumwe omu kwikiriza n'okumanya Omwana wa Ruhanga , tukagate , tuhikye aha rugyero rwa Kristo oruhikire .
49004014	Reero turekyere aho kuba abaana barikuzongibwa oku n'oku , bakatwarwa buri muyaga gw'enyegyesa y'abantu enyabwengye , abababeihabeihesa obugobya n'oburyarya .
49004015	Kureka tugire emitwarize y'amazima erimu rukundo . Omuri byona tukurire omuri Kristo oba omutwe .
49004016	Kristo ogwo niwe areetera omubiri gwona kuteeranwa , gukakwatanisibwa engingo zaagwo ezi gwahairwe , buri rugingo rukiba nirukora gye omurimo gwarwo , rukareetera omubiri kukura , gukeeyombeka omuri rukundo .
49004017	Mbwenu eki ninkigamba kandi ninkihamya omuri Mukama nti : murekyere aho kugira emitwarize nk'ei Abanyamahanga bagira omu biteekateeko byabo ebitaine mugasho .
49004018	Obwengye bwabo butuura butimbire omwirima , bataine kakwate n'eby'amagara ga Ruhanga , ahabw'obutamanya obureetwa obugangaazi bw'emitima yaabo .
49004019	Tibakiine nshoni , bari nk'ebiti , baine omururu gw'okukora ebihagaro by'emiringo yoona .
49004020	Kwonka imwe , tikwo mwayegire mutyo Kristo .
49004021	Buzimazima mukamuhuriraho kandi nk'abe mukeegyesibwa amazima nk'oku gari omuri Yesu .
49004022	Mbwenu nu murekye entuura yaanyu ya kare , eyaasiisirwe okwetenga okurimu obugobya ,
49004023	reero emitima yaanyu n'ebiteekateeko byanyu bihindukye bisya .
49004024	Mugire entuura nsya , eyaahangirwe neeshusha Ruhanga , eri ehikiriire kandi erikwera omu mazima .
49004025	N'ahabw'ekyo murekye ebishuba ! Buri muntu agambe eby'amazima na mutaahi we . Manya turi engingo z'omubiri gumwe .
49004026	Ku haakugira ekyabaitsa ekiniga , mwerinde kirekye kubakoresa ekibi , eizooba rikarenga mukikiine .
49004027	Mutariha Sitaane obwiho .
49004028	Omushuma arekye kugaruka kwiba , haakiri akore n'amaani , naakoresa emikono ye ebihikire , haza abone kutunga eby'okuhwera abakyene .
49004029	Ekigambo kyona ekirikushiisha kitariruga omu kanwa kaanyu , kureka kibe ekirungi ekirikwombeka , ekirikuhikaana n'ebiriho , kibone kureetera abarikukihurira emigisha .
49004030	Kandi mutarigwisa kubi Mutima Orikwera wa Ruhanga , ahabw'okuba Mutima niwe kamanyiso akarikworeka ku muri aba Ruhanga , okuhitsya aha kiro ky'okucungurirwaho .
49004031	Obushaarire bwona n'ekiniga n'okuguubwa kubi n'okutongana n'okubeihererana n'eitima biihirwe kimwe omuriimwe .
49004032	Haakiri mube ab'embabazi , ab'esaasi , kandi musaasirane nk'oku Ruhanga yaabasaasiriire omuri Kristo .
49005001	N'ahabw'ekyo mutooreze ebya Ruhanga nk'abaana abakundwa ,
49005002	kandi mugire emitwarize erimu rukundo , nk'oku Kristo yaatukunzire , akeehayo ahabwaitu ahari Ruhanga , kuba empongano n'ekitambo ebirikutaamiranira Ruhanga omugaju .
49005003	Kwonka obushambani n'eby'enshoni byona , nari okwetenga okubi bitarigambwaho omuriimwe ; ahabw'okuba ebyo tibishemereire barikwera .
49005004	Hataribaho ebihagaro , nari okugaaniira eby'obushema , nainga okugambira eryo ebitahikire ; haakiri habeho okusiima Ruhanga .
49005005	Mumanyire kimwe ngu tihariho mushambani , nari orikukora eby'enshoni , nari orikururuuhira eby'ensi bikaba emandwa ye oine obuhunguzi omu bukama bwa Kristo kandi n'omu bwa Ruhanga .
49005006	Hatarigira owaababeihabeihesa ebigambo bitaine nsha , ahabw'okuba ebyo nibyo bireetera Ruhanga kugirira entahurira ekiniga .
49005007	N'ahabw'ekyo mutarikwatanisa nabo .
49005008	Manya ira mukaba muri ab'omwirima , kwonka hati muri ab'omushana ,
49005009	ahabw'okuba omushana gurugwamu oburungi bwona n'okuhikiirira n'amazima .
49005010	Muteereho kumanya ebigwisa gye Mukama .
49005011	Mutarikwatanisa n'ebikorerwa omu mwirima ebitaine mugasho , kureka mubyanikye butunu .
49005012	Manya n'eky'enshoni nangwa n'okugamba aha bi bakorera okwo omu mubonano .
49005013	Ekintu kyona ekyakirwa omushana kireebwa , ahabw'okuba kyona ekyakirwa omushana kikareebwa , kiba omushana .
49005014	Nikyo kigambirwa kiti : Sisiimuka , iwe ogwejegyeire , ozookye omu bafiire , Kristo akwakire .
49005015	N'ahabw'ekyo mwerinde emitwarize yaanyu , murekye kuba nk'abataine bwengye , kureka nk'abanyabwengye .
49005016	Mutafiisa busha omwanya , ahabw'okuba ebiro ebi ni bibi .
49005017	N'ahabw'ekyo mutaba abashema , kureka mumanye eki Mukama arikwenda .
49005018	Murekye kusinda viino erugwamu okuteezibira , kureka mwijure Mutima .
49005019	Mugaaniirirane eby'omu zaaburi ebirikwera , n'ebyeshongoro , n'ebigunjano ebibatairwemu Mutima ; obwo nimweshongorera Mukama , nimunihiiza amaraka n'omutima gwanyu gwona .
49005020	Ahabwa byona mugume musiime Ruhanga Taata omu iziina rya Mukama waitu Yesu Kristo .
49005021	Mworoberane ahabw'okutiina Kristo .
49005022	Abakazi mugume mworobere baabaroimwe , nk'oku mworobera Mukama .
49005023	Manya omushaija aba omutwe gw'omukazi , nk'oku Kristo aba omutwe gw'ekigombe ky'abaikiriza ; nigwo mubiri gwe , kandi we wenka niwe mujuni waakyo .
49005024	Nk'oku ekigombe ky'abaikiriza kyorobera Kristo , n'abakazi nikwo bashemereire kworobera baibabo .
49005025	Naimwe bashaija ' mwe , mukunde abakazi baanyu , nk'oku Kristo yaakunzire ekigombe ky'abaikiriza , akeehayo ahabwakyo .
49005026	Ekyo akakikora ngu abone kuhongyera Ruhanga ekyo kigombe , naakoresa ekigambo kye , yaaherize kuboneza ekyo kigombe naakyogyesa amaizi ,
49005027	ngu kibone kumumurikirwa kiine ekitiinwa , kitaine kabara , nobu gwakuba omufunya , nainga ekiri nk'ekyo ; ngu kibone kuba ekirikwera kandi ekitaine kamogo .
49005028	N'abashaija nikwo bashemereire kukunda abakazi baabo , nk'oku bakunda emibiri yaabo ahabwabo . Okunda omukazi we biri naayekunda .
49005029	Ahabw'okuba tihariho muntu orangire omubiri gwe ahabwe , kureka agugaburira , agucuma , nk'oku Kristo atwaza ekigombe ky'abaikiriza ;
49005030	manya turi engingo z'omubiri gwe .
49005031	Ekyahandiikirwe kigira kiti : Nikyo omushaija atsigiraho ishe na nyina , akahamira aha mukazi we , bombi bakaba omubiri gumwe .
49005032	Eri n'eibanga rikuru , eri nyowe ndikuhamya ku ririkumanyisa Kristo n'ekigombe ky'abaikiriza .
49005033	Mbwenu ka buri muntu akunde omukazi we nk'oku ayekunda , n'omukazi nawe k'agume atiine iba .
49006001	Abaana , muhurire abazaire baanyu omuri Mukama , ahabw'okuba kihikire .
49006002	Otiine sho na nyoko ; ekyo nikyo kiragiro ky'okubanza ekirimu ekyaraganisiibwe ,
49006003	ngu obone kuba gye n'okumereera omu nsi .
49006004	Imwe abazaire , murekye kugwisa kubi abaana baanyu , kureka muboorore nimubategyeka kandi nimubeegyesa ebya Mukama .
49006005	Abahuuku , mworobere bakama baanyu ab'omu nsi , nimutiina kandi nimutetema n'omutima gutaine buryarya , nk'abarikworobera Kristo .
49006006	Ekyo mukikore mutarikwenda kureebwa nari kusiimwa abantu , kureka nk'abahuuku ba Kristo , nimukora ebi Ruhanga arikusiima mwihire aha mutima .
49006007	Muheereze n'omutima murungi nk'abarikukorera Mukama , ti nk'abarikukorera abantu .
49006008	Nimumanya ngu ekirungi kyona eki omuntu akora , nikyo Mukama arimuzimuurira , yaaba ari omuhuuku nari ow'obusingye .
49006009	Naimwe bakama b'abahuuku , mube nikwo mwatwaza mutyo abahuuku baanyu mutarikubakangisa . Nimumanya Mukama waabo kandi owaanyu ku ari omu iguru , haza we ku atashoroora mu bantu .
49006010	Eky'aha muheru , mube abahamire omuri Mukama , muhamiibwe obushoboorozi bw'amaani ge .
49006011	Mwejunise eby'okurwanisa byona ebya Ruhanga , mubone kwemera obugobya bwa Sitaane .
49006012	Manya titurikurwanisa bantu nyabuntu , kureka niturwanisa amahe g'emitima mibi ey'omu kaabunga , ey'abakuru , ey'ab'obushoboorozi n'ey'abategyeki b'omuri egi nsi y'omwirima .
49006013	N'ahabw'ekyo mukwate eby'okurwanisa byona ebi muhairwe Ruhanga , mubone kugagungira aha izooba ribi , haza ku muriheza kukora byona , mwemerere muhamire .
49006014	Mpaho mwemerere mwezirikire amazima omu nda , mujwaire okuhikiirira aha kifuba nk'ekyoma ky'okwekingiza .
49006015	Mujware omu bigyere enkaito , mubone kwetebeekanisiza okurangirira Amakuru Marungi g'obusingye .
49006016	Okukira byona , mukwate engabo y'okwikiriza , eraababaasise kuraaza emyambi y'omuriro yoona ey'Omubi .
49006017	Kandi mujware enkofiira y'okujunwa , mukwaitse na rurara ya Mutima , nikyo kigambo kya Ruhanga .
49006018	Obutoosha mugume mushabe nimweshengyereza Ruhanga kubahwera , kandi nimushabira omuri Mutima . N'ahabw'ekyo mugume nimureeba , nimugumizamu kushabira abarikwera boona .
49006019	Naanye munshabire , mbone kutunga eby'okugamba , kandi mbigambise obumanzi , nindangirira eibanga ry'Amakuru Marungi ,
49006020	agu ndi entumwa yaago ndi omu nkomo , mbone kugarangirira n'obumanzi , nk'oku kinshemereire .
49006021	Mbwenu ahabw'okwenda ngu mumanye oku ndi n'eki ndikukora , mwene waitu omukundwa Tukiko , kandi omuheereza omwesigwa omuri Mukama , aryabateekyerereza byona .
49006022	Nikyo naamubatumiraho ngu mumanye oku turi , kandi ngu abagarure omutima omunda .
49006023	Obusingye n'okukunda hamwe n'okwikiriza , ebikomooka ahari Ruhanga Taata na Mukama Yesu Kristo , bibe aha banyaruganda boona .
49006024	Kandi boona abakunda Mukama waitu Yesu Kristo na rukundo etahararuka , Ruhanga abagirire embabazi .
50001001	Nyowe Paulo na Timoteeho , abaheereza ba Kristo Yesu , twabaramutsya abarikwera mwena omuri Kristo Yesu , abari Filipi hamwe n'abareeberezi n'abahwezi ,
50001002	nitubendeza emigisha n'obusingye ebikomooka ahari Ruhanga Tataitwe na Mukama Yesu Kristo .
50001003	Ninsiima Ruhanga wangye ahi mbaijukira hoona ,
50001004	kandi omu kushaba kwangye kwona okw'obutoosha , mbashabira mwena nshemereirwe .
50001005	Manya okwiha aha kutandika n'okuhitsya hati , mutuura mukwataniise naanye omu by'okubuzya Amakuru Marungi .
50001006	Nimpamiza kimwe ku Ruhanga , owaatandikire omurimo murungi omuriimwe , ariguhikiiriza aha Kiro kya Yesu Kristo .
50001007	Nyowe kihikire okubateekateekaho ntyo mwena . Manya muntuura aha mutima ahabw'okuba mwena mukwatanisiza hamwe naanye omugisha gw'okuba embohe , n'okurwanirira Amakuru Marungi kandi n'okugahamya .
50001008	Ruhanga nandeeba ku ntarikubeiha naaba ningira nti : Mwena mbainiire orushusho , nimbakunda na rukundo erikuruga ahari Kristo Yesu .
50001009	Kandi ninshaba ngu rukundo yaanyu egume neekanyira omu kumanya n'omu kwetegyereza kwona ,
50001010	mubone kusiima ebirikukiraho oburungi . Haza aha Kiro kya Kristo mushangwe nimwera kandi mutaine kamogo ,
50001011	mwine emicwe mirungi ei Yesu Kristo wenka abaasa kubatungisa , mukahaisa Ruhanga ekitiinwa n'okumuhimbisisa .
50001012	Banyaruganda , niinyenda mumanye ku ebyambaireho , buzima kwo byareeteire Amakuru Marungi kwongyera kubuga .
50001013	Ekyo kikamanywa n'abaserukare boona abarikurinda ekikaari n'abandi boona , ku naabohirwe ninturwa okuba omuheereza wa Kristo .
50001014	Kandi abaingi omu banyaruganda , okubohwa kwangye okwo kukabareetera kuhamira omuri Mukama ; baayongyera kugira obumanzi bw'okugamba ekigambo kya Ruhanga batarikutiina .
50001015	N'ekya buzima , bamwe nibarangirira Kristo ahabw'eihari n'okutarirana , kwonka abandi bamurangirira n'omutima murungi .
50001016	Haza ekyo , banu bakikoresibwa rukundo , ahabw'okuba nibamanya ku Ruhanga yantaireho kurwanirira Amakuru Marungi .
50001017	Kwonka bari , Kristo bamurangirira n'omutima gurikurwanirira orubaju , batari b'amazima ; nibenda kuunyongyera obusaasi ndi omu nkomo .
50001018	Mbwenu ekindi ninfa ki ? Kristo ku yaakuba naarangirirwa omu buryo bwona , yaaba mu kwegiza , yaaba mu mazima , nyowe ka ninshemererwa .
50001019	Eego , kandi ndyashemererwa , ahabw'okuba nimmanya ngu ahabw'okushaba kwanyu n'ahabw'okuhwerwa Mutima wa Yesu Kristo , ndyarugaho mpikye aha kurekurwa .
50001020	Ekyo nikyo ntegyereize n'ekihika , kandi nyine amatsiko ku ntarikwitwa nshoni n'akakye , kureka nk'oku kiri hati kandi nk'oku kituura obutoosha , Kristo aryaguma naahimbisibwa n'obumanzi bwingi omu mubiri gwangye , yaaba mpuriire nari nfiire .
50001021	Manya ahariinye okubaho ni Kristo , kandi okufa nikungasira okukiraho .
50001022	Mbwenu ku kyakuba kiri okugumaho omu mubiri , ekyo kikandugiramu okukora emirimo y'omugasho . Kwonka aho ninshoberwa eki ndaatoorane .
50001023	Manya byombi nibinta omu kangakaizi . Nkaayenzire kuruga omu nsi kuza kuguma na Kristo , ahabw'okuba ekyo nikikirira kimwe ebindi .
50001024	Kwonka shi ahabwanyu nyowe okugumaho omuri ogu mubiri , nikyo kirikukira kwetengwa .
50001025	Mbwenu ekyo ninkihamya , kandi nimmanya ku ndikwija kugumaho , nkaguma naimwe mwena , haza mukongyerwaho okwikiriza , mukakushemerererwamu .
50001026	N'ahabw'ekyo ku ndiija owaanyu obundi , muryatunga eky'okwehimbisizaho omuri Kristo Yesu .
50001027	Kwonka hoona , k'emitwarize yaanyu ebe eshemereire Amakuru Marungi ga Kristo . Haza yaaba nyija okwo nkabareeba nari ntaija , mpurire ngu mwemereire muhamire n'omutima gumwe n'ebiteekateeko bimwe , nimukwatanisa ahabw'okuba mukaikiriza ago Makuru Marungi .
50001028	Mutarigira obu mutiinisiibwe abazigu baanyu . Ekyo nikiboorokyera kimwe ku bo barihwerekyerera , kwonka imwe mukajunwa ; haza ekyo kiryaruga ahari Ruhanga .
50001029	Manya timurahairwe mugisha gw'okwikiriza Kristo kwonka , kureka n'okubonabonesibwa ahabwe .
50001030	Mbwenu obwo nimurwana orugamba nk'oru mwandeebire nindwana , kandi n'oru murikuhurira ninkirwana na hati .
50002001	Amagara agu twine omuri Kristo ku garaabe nigatuteera omuhimbo , nigatwenegyezamu rukundo , nigatuha okukwatanisiza omuri Mutima , nigatureetera okukundana n'okugirirana esaasi ,
50002002	mbwenu nu muhikiirize okushemererwa kwangye , mwine ebiteekateeko bimwe , rukundo emwe , mukwatanisiize kimwe , kandi mwine omutima gumwe .
50002003	Mutarikora ekintu kyona nimutarirana nari nimwetunguura , kureka mwebundikye nimuteekateeka ahari bagyenzi baanyu nk'abarikubakira .
50002004	Omuntu weena arekye kuhugira aha bye wenka , kureka ayete n'aha by'abandi .
50002005	Mugire omutima nk'ogu Kristo yaabaire aine :
50002006	We n'obu araabe yaabaire ari omu rugyero rwa Ruhanga tarateekateekire okwingana kwe na Ruhanga ku kiri ekintu ky'okuhamiraho .
50002007	Kureka akeihaho ekitiinwa , yaaba nk'omuhuuku , yaazaarwa nk'abantu .
50002008	Kandi ku yaareebekire ari omuntu , yaayebundika , yaataho n'okworoba okwamureeteire kwemera okufa , nangwa akafeera n'aha musharaba .
50002009	Nikyo Ruhanga yaamutunguuriire munonga , akamuha eiziina ririkukira agandi goona ,
50002010	ngu boona ab'omu iguru n'ab'omu nsi n'ab'okuzimu ku baraahurire bati eiziina rya Yesu , batsimbe amaju ;
50002011	kandi ngu buri rurimi rwona rwature Yesu Kristo ku ari Mukama , kuhaisa Ruhanga Ishe ekitiinwa .
50002012	N'ahabw'ekyo , bagyenzi bangye abakundwa , nk'oku mwabaire mworoba obutoosha , na mbwenu mube nikwo mwahikiiriza okujunwa kwanyu nimutiina kandi nimutetema . Ti bu ndiho bwonka , kureka mukizeho munonga n'obu ntariho .
50002013	Ahabw'okuba Ruhanga niwe abatamu okukunda ebi asiima n'okubikora .
50002014	Mukore ebintu byona mutarikwetomboita , n'obu kwakuba okugira empaka .
50002015	Nibwo muriba abataine ky'okuhaahuuzibwa kandi abari mwere , muri abaana ba Ruhanga abataine kamogo , abatwire omu bantu b'obusingye obu , abakiikamire bakahaba . Imwe nimubaakiramu nk'enyonyoozi ezirikwakira ab'omu nsi .
50002016	Nimuhamira aha kigambo ky'amagara . Mpaho naanye aha izooba rya Kristo mbone kwesiima ku ntarairukangiire busha , n'obu kwakuba okuhendekyera busha .
50002017	Nangwa eshagama yangye n'obu yaakushukwa aha kitambo ekirikuhongwa , nikwo kwikiriza kwanyu , nkaananuka nshemererwa hamwe naimwe mwena .
50002018	Naimwe mushemererwe mutyo kandi mwesiime hamwe naanye .
50002019	Nyine amatsiko omuri Mukama Yesu kubatumaho Timoteeho juba , mbone kugarukwa omutima omunda , naamanya eby'owaanyu .
50002020	Manya tiinyine ondi ori nkawe , oraate munonga omutima aha byanyu .
50002021	Ahabw'okuba abandi boona bata omutima aha byabo bonka , bitari bya Yesu Kristo .
50002022	Kwonka omugasho gwa Timoteeho nimugumanya , ahabw'okuba omu by'Amakuru Marungi akaheereza hamwe naanye nk'oku omwana aheereza na ishe .
50002023	N'ahabw'ekyo nyine amatsiko g'okumwohereza ahonaaho naaheza kureeba oku birangyendere .
50002024	Kandi niinyesiga Mukama , ngu naanye ndyaija okwo juba .
50002025	Mbwenu ndeebire ku kinshemereire kubatumaho Epafuradiito , mwene waitu omukozi kandi omurwani mugyenzi wangye . We n'entumwa yaanyu onkorera eki ndikwetenga .
50002026	Manya atuura abainiire orushusho mwena , kandi kikamusaasa kumanya ngu mukahurira ku yaarwaire .
50002027	Kwokwo akarwara , yaabura hakye kufa , kwonka Ruhanga akamugirira embabazi . Haza tiwe yaazigiriire wenka , kureka naanye akazingirira , ngu obusaasi butakantembekyeranaho .
50002028	Nikyo ndikwongyerera kugira ekihika ky'okumubatumaho , ngu mubone kushemererwa ahabw'okugaruka kumureeba , kandi naanye ngarukwe omutima omunda .
50002029	N'ahabw'ekyo mumwakiire omuri Mukama n'okushemererwa kwingi . Abantu nk'abo mugume mubahe ekitiinwa .
50002030	Manya akaba arangariire kufa ahabw'omurimo gwa Kristo , naahayo amagara ge kuhikiiriza ebi mwakunkoreire .
50003001	Eky'aha muheru , beene Taata , mushemererwe omuri Mukama . Okugaruka kubahandiikira ebigambo bimwe na biri tikurikundusya , kandi nikubareetera okuhama .
50003002	Mwerinde embwa ! Mwerinde enkozi z'ebibi !
50003003	Manya niitwe bashare b'amazima , Mutima niwe atuhabura oku turaaramye Ruhanga . Okwehimbisa kwaitu kuba omuri Kristo Yesu . Titwesiga migyenzo y'aha mubiri .
50003004	Nangwa n'obu byakubaire eby'emigyenzo y'aha mubiri , nyowe tinkaagizire ki ndikutiina . Mbwenu ku kiraabe kiri eky'okwegamira emigyenzo y'aha mubiri , n'oha orikuginkiza ?
50003005	Nkasharwa aha izooba rya munaana , ndi ow'eihanga rya Isiraeli omu kuzaarwa , ow'oruganda rwa Benyamiini , Omuheburaayo nyakabara , Omufarisaayo omu by'okukuratira eiteeka ,
50003006	omu bweziriki nkahiiganisa ekigombe ky'abaikiriza , omu kuhikiirira kw'omu iteeka nkaba ntaine kacokore .
50003007	Kwonka ebyo ebyabaire biri eby'omugasho ahariinye nkabyeta ebifiire aha bwa Kristo .
50003008	Buzimazima nimbara ebintu byona kuba ebifiire ahabw'omugasho ogurikukirira kimwe , nigwo ogw'okumanya Kristo Yesu Mukama wangye . Ahabwe nyowe nkaikiriza kufeerwa ebintu byona naabyeta efa , ngu mbone kutunga Kristo
50003009	n'okuteeranirwa kimwe nawe . Kandi ngu nshangwe omuriwe ntaine kuhikiirira okwangye ahabwangye okwegamiire eiteeka , kureka okutungirwa omu kwikiriza Kristo . Nikwo kuhikiirira okuruga ahari Ruhanga okwegamira okwikiriza .
50003010	Eki ndikwenda n'okumanya Kristo , nkamanya n'amaani g'okuzooka kwe , nkakwatanisa nawe omu kubonabonesibwa , nkashushana nawe omu kufa kwe ;
50003011	kandi ku kiribaasika , mpikye n'aha kuzooka omu bafiire .
50003012	Tikwo kugira ngu ekyo naakitungire , nari ngu naahikiire kimwe ; kureka ningumizamu ngu nkitungye nk'oku naanye Kristo yantungire .
50003013	Banyaruganda , tindikugira ngu ekyo naakitungire , kureka eki ndikukora ni kimwe kyonka , niinyebwa ebindi enyima , ninkununkiriza ebindi omu maisho .
50003014	Ntyo ningumizamu kuhika aha kirikuhakanirwa , ngu mbone kutunga ekihembo ky'omu iguru , nigo magara agatahwaho , agu Ruhanga yaanyeteire omuri Kristo Yesu .
50003015	Mbwenu itwe , abaahamiire omu by'omutima , ekyo tukiteekateekyeho tutyo , kandi ku haraabe hariho ekindi eki murikuteekateekaho okundi , ekyo nakyo Ruhanga aryakibashuuruurira .
50003016	Kwonka eki twahikireho , ka tugumizemu nakyo .
50003017	Banyaruganda , muntooreze , kandi nk'oku turi eky'okureeberaho kyanyu , mwetegyereze abarikutwaza batyo .
50003018	Manya baingi abu naabagambiire kaingi , kandi abu ndikubagambira na hati ntaireho n'okurira , batuura bari ababisha b'omusharaba gwa Kristo .
50003019	Muheru yaabo n'okuhwerekyerera ; Ruhanga waabo n'enda , beehimbisiza omu birikubahemura , emitima bagimariire aha by'ensi .
50003020	Kwonka itwe owaitu n'omu iguru , ei tutegyereize omujuni Mukama Yesu Kristo kuruga ,
50003021	orihindura emibiri yaitu erikugaywa ekaba nk'ogwe ogw'ekitiinwa , naakoresa obushoboorozi obumubaasisa kwegomoororera ebintu byona .
50004001	N'ahabw'ekyo , banyaruganda , abu nkunda kandi abu nyiniire orushusho , okushemererwa kwangye kandi ekirunga kyangye , mwemerere muhamire mutyo omuri Mukama , imwe banyaruganda abakundwa .
50004002	Niinyeshengyereza Ewodiya , kandi niinyeshengyereza na Suntuke , ngu bagire omutima gumwe omuri Mukama .
50004003	Naiwe , omukozi mugyenzi wangye , ninkushaba ohwere abo bakazi , ahabw'okuba bakeehenenga munonga kubuzya Amakuru Marungi hamwe naanye , bakwataniise na Kelementi n'abandi bakozi bagyenzi bangye , abu amaziina gaabo gari omu kitabo kya Ruhanga eky'amagara .
50004004	Mushemererwe omuri Mukama obutoosha ; ningaruka kugira nti : mushemererwe !
50004005	Okugumisiririzana kwanyu kumanywe abantu boona ; manya Mukama ari haihi .
50004006	Mutaryamerereza omutima ekintu kyona , kureka omu buri kintu mugume mumanyise Ruhanga ebi murikwetenga , nimumushaba , nimumweshengyereza kandi nimumusiima .
50004007	Nibwo obusingye bwa Ruhanga oburengire okwetegyereza kwona , buraarindire emitima yaanyu n'ebiteekateeko byanyu omuri Kristo Yesu .
50004008	Eky'aha muheru , banyaruganda , byona eby'amazima , byona eby'ekitiinwa , byona ebihikire , byona ebishemeire , byona ebikundwa , byona ebisiimwa , ku haraabe hariho engyesho nungi , ku haraabe hariho ekishemereire kuhimbisibwa , ebyo mube nibyo mwaguma nimutaho omutima .
50004009	Ebi mwanyegireho , ebi mwantungireho , ebi mwampuriireho n'ebi mwandeebiremu mube nibyo mwaguma nimukora , kandi Ruhanga ow'obusingye aryaguma naimwe .
50004010	Ninshemererwa munonga omuri Mukama okureeba ngu murugireho mwagaruka kuunyetaho . N'ekya buzima mukaba nimuunyetaho ; kwonka mukaba mutakatungire mwanya .
50004011	Ti habw'okugira ngu ekyo ninkigambisibwa obukyene , ahabw'okuba nkeega okumarwa ebi nyine , n'obu naakuba ndi nta .
50004012	Mmanyiriire okutuubirwa , kandi mmanyiriire n'okutuubuukirwa . Omu buri kintu n'omu miringo yoona nyegire oburyo bw'okumarwa , yaaba hariho omweru , yaaba hariho enjara , yaaba nyine ebishaagire nari nkyenire .
50004013	Nimbaasa byona ndi omuri Kristo ompa amaani .
50004014	Kwonka mukakora gye kukwatanisa naanye omu busaasi bwangye .
50004015	Kandi , imwe Abafilipi , nimumanya ngu obu naatandika kurangirira Amakuru Marungi ninduga omu nsi yaanyu Makedoniya , tihariho kigombe ky'abaikiriza ekyakwataniise naanye omu by'okuha n'omu by'okuheebwa , kureka imwe mwenka .
50004016	Manya n'obu naabaire ndi Tesalonika , mukantwekyera eby'okumpwera , ti rimwe ryonka , kureka kabiri .
50004017	Ti kugira ngu nimbendaho ebiconco , kureka eki ndikwenda n'okureeba ngu ebi murikukora nibyongyera kubasiimisa .
50004018	Mbwenu hati mperize kutunga byona n'okukiraho ! Mpaagire ahabw'okuheebwa ebiconco ebi mwantwekyeire , bikareetwa Epafuradiito , bikaba omutoijo ogurikutaamirana omugaju , ekitambo ekirikusiimwa kandi ekirikugwisa gye Ruhanga .
50004019	Na Ruhanga wangye aryabamarira obukyene bwanyu bwona , nk'obutungi bwe oburikutangaaza oburi omuri Kristo Yesu oku buri .
50004020	Ruhanga waitu Tataitwe aheebwe ekitiinwa ebiro byona . Amiina .
50004021	Mundamukize abarikwera boona aba Kristo Yesu . Abanyaruganda abari hamwe naanye nibabaramutsya .
50004022	Abarikwera boona nibabaramutsya , munomuno ab'omu kikaari kya Kaisaari .
50004023	Embabazi za Mukama waitu Yesu Kristo zigume naimwe .
51001001	Nyowe Paulo , ou Ruhanga yaasiimire kuba entumwa ya Kristo Yesu , hamwe na Timoteeho , omunyaruganda nitubaramutsya ,
51001002	imwe abarikwera , kandi beene waitu abeesigwa omuri Kristo abari Kolosai , nitubendeza emigisha n'obusingye ebikomooka ahari Ruhanga Tataitwe .
51001003	Obutoosha ku tuba nitubashabira , tusiima Ruhanga Ishe wa Mukama waitu Yesu Kristo .
51001004	Manya tukahurira oku murikwikiriza Kristo Yesu , n'oku murikukunda abarikwera boona .
51001005	Haza ebyo byombi nimubireeterwa okugira amatsiko g'okutunga ebirungi ebibabiikiirwe omu iguru . Ago matsiko mukagahuriraho bwabiso omu kigambo ky'amazima , nigo Makuru Marungi .
51001006	Ago Makuru Marungi nigareeta emigisha kandi nigabuga omu nsi yoona , nk'oku naimwe gaababeeraire gatyo , okwiha aha izooba eri mwahuririireho embabazi za Ruhanga , mukazeetegyereza omu mazima .
51001007	Ebyo byona mukabyegyesibwa Epafura , omuheereza mugyenzi waitu omukundwa . Epafura ogwo n'omuheereza wa Kristo omwesigwa ahabwaitu ,
51001008	kandi niwe yaatugambiire ebya rukundo ei Mutima yaabatairemu .
51001009	N'ahabw'ekyo , okwiha obu twakihurira , titukooshaga kubashabira . Nitweshengyereza ngu mubone kumanyira kimwe ebi Ruhanga akunda , mwine obwengye bwona , kandi nimwetegyerezesibwa Mutima .
51001010	Nitubashabira kandi , ngu mugire emitwarize eshemereire Mukama , nimukora obutoosha ebirikumugwisa gye . Nibwo amagara gaanyu garibagasira nimukora eby'embabazi ebya ibara muringo , kandi nimweyongyera kumanya Ruhanga .
51001011	Nitubatengyera okuhamibwa amaani ga Ruhanga goona nk'oku obushoboorozi bwe obw'ekitiinwa buri , ngu mubone kwemera byona n'okubigumisiriza mushemereirwe .
51001012	Haza obwo nimusiima Taata owaabahindwire abashemereire kutunga omugabo hamwe n'abarikwera omu bukama bw'omushana .
51001013	Manya niwe yaatuzaahwire omu kutegyekwa omwirima , akatutaasya omu bukama bw'Omwana we omukundwa ,
51001014	ou tutungiramu okucungurwa n'okusaasirwa ebibi .
51001015	Yesu niwe kyeshusha kya Ruhanga otareebwa , omujigaijo gw'ebyahangirwe byona .
51001016	Manya omuriwe ebintu byona nimwo byahangiirwe , eby'omu iguru n'eby'omu nsi , ebireebwa n'ebitareebwa , yaaba baamaraika b'aha bitebe by'obugabe , yaaba bategyeki , yaaba bakama nari ab'obushoboorozi . Ebintu byona Ruhanga akabihangira omuriwe kandi ahabwe .
51001017	Niwe yaabaire ariho ebintu byona bitakabaireho ; kandi omuriwe ebintu byona nimwo biteeranira .
51001018	Niwe mutwe gw'omubiri , ekigombe ky'abaikiriza ; niwe ntandikiro , omujigaijo gw'abaazookire omu bafiire , ngu abone kuba ow'okubanza omuri byona .
51001019	Manya Ruhanga akasiima ngu obwaruhanga bwe bwona bube omuriwe ,
51001020	kandi ngu arabe omuriwe kwegarukanisiza ebintu byona , yaaba by'omu nsi nari eby'omu iguru ; naareeta obusingye ahabw'eshagama ei yaaseesire aha musharaba gwe .
51001021	Naimwe ira , mukaba mutaine na Ruhanga , kandi muri abazigu omu biteekateeko byanyu nimukora ebibi .
51001022	Kwonka mbwenu Ruhanga abeegarukanisiize omu mubiri gw'Omwana we , n'omu kufa kwe , ngu abone kubamurika omu maisho ge muri abarikwera , abataine kamogo , kandi abataine ky'okuhaahuuzwa .
51001023	Haza nikwo muriba mwaba mugumiizemu omu kwikiriza , muhamire kandi mutarikunyiganyiga , mutarikuruga ha matsiko g'Amakuru Marungi agu mwahuriire , agaarangiriirwe ebyahangirwe byona ebiri ahansi y'eiguru , agu naanye , Paulo , naahindukire omuheereza waago .
51001024	Hati ninshemererwa ahabw'okubonabona ahabwanyu , haza obwo nimpikiiriza omu mubiri gwangye ebibaire nibiburaho omu kubonabonesibwa kwa Kristo ahabw'omubiri gwe , nikyo kigombe ky'abaikiriza .
51001025	Ekyo kigombe nkahinduka omuheereza waakyo , nk'omurimo gwa Ruhanga ogu naahairwe ahabwanyu oku guri , ogw'okumanyisiza kimwe ekigambo kya Ruhanga .
51001026	Ekyo kigambo , niryo ibanga eryasherekirwe okwiha ira ryona n'obusingye bwona , kwonka hati eryorekirwe abarikwera be ,
51001027	abu Ruhanga yaatooraine kworeka oku eibanga eryo riri ery'ekitiinwa munonga omu Banyamahanga . Kandi eryo ibanga ni Kristo omuriimwe , oba amatsiko g'okuheebwa ekitiinwa !
51001028	Niwe turangirira nitwehanangiriza buri muntu weena , kandi nitwegyesa abantu obwengye bwona , ngu tubone kumurikira Ruhanga buri omwe yaaherize kuba ohamiire omuri Kristo .
51001029	Ekyo nikyo ndikwehenengyera niinyekaniika n'engoga zoona , ezi arikukoresa omuriinye n'amaani .
51002001	Mbwenu niinyenda ku mumanya oku ndikubeekaniikira munonga , imwe n'Abalaodikeya , n'abandi boona abatakandeebaga .
51002002	Ekyo ninkikora ngu emitima yaabo ebone kugumibwa , bakwatanisiize omuri rukundo , baheebwe obutungi bw'okwetegyerereza kimwe n'okumanya eibanga rya Ruhanga , niwe Kristo .
51002003	Omuriwe obutungi bwona obw'obwengye n'okumanya nimwo bwetindikire .
51002004	Ekyo naakigamba ngu hatakaagira owaababeihabeihesa ebigambo by'okweshwekyerera .
51002005	Manya nobu ndaabe ntabaine omu mubiri , kwonka ndi hamwe naimwe omu mutima , ninshemererwa kureeba oku mutebeekaine gye , n'oku muhamiire omu kwikiriza Kristo .
51002006	N'ahabw'ekyo nk'oku mwayakiire Kristo Yesu Mukama , mube nikwo mwaguma omuriwe ,
51002007	mutsimbire emizi kandi mwombekyeirwe omuriwe , muhamiire omu kwikiriza nk'oku mwayegyesiibwe , nimushaagaana omu kusiima .
51002008	Mwerinde hatakaagira owaababeihabeihesa ebigambo by'obwengye , n'oburyarya butarimu nsha , naakuratira emigyenzo y'abantu , nari ebihangwagashani by'omu nsi , kutari kukuratira Kristo .
51002009	Manya omuriwe , omu mubiri gwe , nimwo obwaruhanga bwona butuura .
51002010	Naimwe mukatungira omuriwe amagara gaijwire , ahabw'okuba niwe mutwe gw'abategyeki boona n'ab'obushoboorozi .
51002011	Kandi omuriwe mukasharwa okusharwa okutari kw'engaro , obu mwajuura omubiri gw'obuntu , nikwo kusharwa okwa Kristo .
51002012	Mukaziikwa hamwe nawe omu kubatizibwa , oku mwazookyeiremu hamwe nawe ahabw'okwikiriza ebi Ruhanga owaamuzoire omu bafiire , akora .
51002013	Naimwe abaabaire bafeeraire omu bibi , n'omu kutasharwa kw'omubiri gwanyu , Ruhanga akabahindura abahuriire hamwe nawe , yaaheza kutusaasira ebicumuro byaitu byona ,
51002014	n'okushushuraho ekihandiiko ekyabaire nikitwomesereza , n'eby'omu iteeka ebirikutwihuza . Ekyo kihandiiko akakiihaho , yaakibamba aha musharaba .
51002015	Kandi ahari ogwo musharaba , Kristo niho yaayakiire abategyeki n'ab'obushoboorozi ebikwato , akabashungisa butunu naabeesingurira we wenka .
51002016	N'ahabw'ekyo , hatarigira owaabacwera orubanja aha bikwatiraine n'ebyokurya n'ebyokunywa , nari ebikwatiraine n'ebiro by'amagyenyi , nainga okuboneka kw'okwezi nari Sabato .
51002017	Ebyo byona n'ekinyimanyimi ky'ebiriija , kwonka ekintu nyakabara ni Kristo .
51002018	Hataribaho abaabagira ngu timuhikire , ngu ahabw'okuba bo nibeecwendeeka kandi nibaramya baamaraika , nibeesiga eby'okworekwa , baine ebihagi bya busha , ebirikureetwa ebiteekateeko ky'obuntu .
51002019	Abantu nk'abo baba batakihamira hari Mutwe , oriisa omubiri gwona , akagukwatanisisa engingo zaagwo n'emitsi yaagwo , gukakura nigunyeetsibwa Ruhanga .
51002020	Ku muraabe mwafeeraire hamwe na Kristo aha bihangwagashani by'omu nsi , ahabw'enki nimutwaza nk'abakiri ab'ensi ? Ahabw'enki nimworobera ebiragiro ebirikugira biti :
51002021	Otakwataho ! Otarozaho ! Otakoraho !
51002022	Haza ebyo byona biri ebihwaho nibikoresibwa , mukakuratira ebyaragiirwe abantu n'eby'enyegyesa yaabo !
51002023	Manya ebyo omu mazima nooshusha oti n'eby'obwengye ahabw'okuteera abantu omuhimbo gw'okwehaayo , n'okwecwendeeka n'okusaasa omubiri , kwonka tibiine mugasho n'akakye omu kuzibira okwetenga kw'omubiri .
51003001	Mbwenu nu , ku muraabe mwazoirwe hamwe na Kristo , musherure ahaby'omu iguru , ei Kristo ari , ashutami aha rubaju rwa buryo orwa Ruhanga .
51003002	Mute omutima aha by'omu iguru , bitari by'omu nsi ,
51003003	ahabw'okuba mukafa kandi amagara gaayu gasherekirwe na Kristo omuri Ruhanga .
51003004	Kristo magara gaitu , ku ariboneka , naimwe muryareebwa hamwe nawe omu kitiinwa .
51003005	N'ahabw'ekyo mwite eby'ensi ebiri omu ngingo zaanyu : obushambani , eby'enshoni , okwimukiirira kw'omubiri , okwetenga okubi , n'okururuuhira eby'ensi bikaba emandwa yaanyu .
51003006	Haza ebyo nibyo bireetera Ruhanga kufubira abatarikumuhurira .
51003007	Kandi nibyo mwabaire mugyenderamu , obu mwabaire mukibirimu .
51003008	Kwonka mbwenu ebi byona mubirekye : ekiniga , okuguubwa kubi , eitima , okubeiherera abandi n'okugamba eby'enshoni .
51003009	Mutaribeihana , ahabw'okuba mukayeihaho entuura eya ira n'emitwarize yaayo ;
51003010	mwagira entuura ensya . Egyo ntuura nsya , Ruhanga owaagihangire aguma naagyongyera kugihindura nsya omu kumushusha , ngu mubone kumanyira kimwe nkawe .
51003011	Obwo nihaba hatakiriho Muguriiki na Muyudaaya , oshazirwe n'otashazirwe , omunyamahanga ; Omunyashiita , omuhuuku n'ow'obusingye , kureka Kristo niwe byona , kandi ari omuri byona .
51003012	Mbwenu nk'entoore za Ruhanga , abarikwera kandi abakundwa , mugirirane esaasi , embabazi , obucureezi , okutwaza mpora n'okugumisiriza .
51003013	Ku haraabe hariho oine eki arikufa na mugyenzi we , bagumisiririzane kandi basaasirane . Nk'oku Mukama yaabasaasiire , naimwe mube nikwo mwasaasirana .
51003014	Ahari ebyo byona , mwongyereho rukundo ekomerana ebintu byona , bikakwatanisiza kimwe .
51003015	Mbwenu obusingye bwa Kristo , obu mwayeteirwe kuba engingo z'omubiri gumwe , ka butegyekye omu mitima yaanyu ; haza mugume musiime .
51003016	Ekigambo kya Kristo ka kigume omuriimwe kihundiriire , nimwegyesana kandi nimuhanana omu bwengye bwona ; nimweshongora zaaburi ezirikwera , n'ebyeshongoro n'ebigunjano ebibateirwemu Mutima , nimusiima Ruhanga omu mitima yaanyu .
51003017	Kyona eki muraagambe n'eki muraakore , mukikore omu iziina rya Mukama Yesu , nimusiima omuriwe Ruhanga Taata .
51003018	Abakazi , mugume mworobere baabaroimwe , nk'oku kishemereire ab'omuri Mukama .
51003019	Abashaija , mukunde abakazi baanyu , kandi murekye kubaitsa omwaga .
51003020	Abaana , muhurire abazaire baanyu omu buri kintu , ahabw'okuba ekyo kigwisa gye Mukama .
51003021	Abazaire b'abaana , murekye kugwisa kubi abaana baanyu , batakaahahaara omutima .
51003022	Abahuuku , mworobere bakama baanyu ab'omu nsi omuri byona , mutarikubakorera ngu mureebwe , nk'abarikwenda kusiimwa abantu , kureka mubaheereze n'omutima gutaine buryarya nimutiina Mukama .
51003023	Kyona eki muraakore , mukikore mwihire aha mutima , nk'abarikuheereza Mukama batari bantu .
51003024	Nimumanya ngu Mukama aryabaha obuhunguzi kuba ebihembo byanyu , ahabw'okuba nimuheereza Mukama Kristo .
51003025	Manya enkozi y'ebibi eryabizimuurirwa , kandi Mukama tashoroora mu bantu .
51004001	Naimwe abakama , muheereze abahuuku baanyu ebihikire omu bwinganisa , nimumanya naimwe ku mwine Mukama omu iguru .
51004002	Mugumizemu omu kushaba , mutarikuhuga kandi nimusiima Ruhanga .
51004003	Haza obwo naitwe mugume mutushabire , Ruhanga abone kutwiguriraho omuhanda gw'okurangirira Amakuru Marungi , n'okugamba eibanga rya Kristo eryantaisize omu kihome ,
51004004	ngu mbone kurishoboorora gye nk'oku kinshemereire .
51004005	Abatakaikiriize mubatwarize gye n'obwengye , mutarikufiisa busha mugisha ogu mwine .
51004006	Ebigambo byanyu bibe ebirikugwisa gye , ebirungirwemu omwonyo , mubone kumanya oku muraagarukyemu buri omwe .
51004007	Tukiko naija kubagambira byona ebyambaireho . We n'omunyaruganda omukundwa , omuheereza omwesigwa , kandi omukozi mugyenzi wangye omuri Mukama .
51004008	Eki naamubatumiraho , n'okwenda ngu mumanye oku turi kandi naimwe abagumye .
51004009	Hamwe nawe naabatumaho Onesimo , mwene Taata omwesigwa , omukundwa , kandi ow'omu baanyu . Nibaija kubateekyerereza byona ebibaireho kunu .
51004010	Arisitariko , embohe mugyenzi wangye , naabaramutsya ; na Mariko mwihwa wa Barinaba , ou naabagambiireho ku araije , mumwakiire .
51004011	Na Yesu oyetwa Yusito , naabaramutsya . Omu bakozi bagyenzi bangye ahabw'obukama bwa Ruhanga , abo nibo bonka ab'omu bashazirwe , haza bakampuumuza .
51004012	Epafura ow'abaanyu , omuhuuku wa Kristo Yesu , naabaramutsya . Obutoosha ataho munonga omutima kubaijuka omu kushaba kwe , ngu mugume muhamire kandi nimwikiririza kimwe kuhitsya byona ebi Ruhanga akunda .
51004013	Nimbahamiza ku abakoreire munonga , imwe n'Abalaodikeya , kandi n'ab'omuri Hierapoli .
51004014	Luka omufumu omukundwa , na Deemasi nibabaramutsya .
51004015	Mundamukize abanyaruganda abari Laodikeya . Mundamukize na Nunfa , hamwe n'ekigombe ky'abaikiriza eky'omu nju ye .
51004016	Mbwenu ebaruha egi ku muraaheze kugishoma , mugitwekyere ab'ekigombe ky'abaikiriza aba Laodikeya , bagishome . Kandi naimwe mushome ebaruha eraarugye Laodikeya .
51004017	Reero mugire Arukiipo muti : Oyezirikye kuhitsya obuheereza obu waakwatsiibwe omuri Mukama .
51004018	Nyowe Paulo , niinye naahandiika endamutsyo egi n'omukono gwangye . Mugume mwijukye oku nkiri omu nkomo . Embabazi za Ruhanga zigume naimwe !
52001001	Nyowe Paulo na Silivaano na Timoteeho , nituhandiikira ab'ekigombe ky'abaikiriza ba Tesalonika , abari omuri Ruhanga Taata na Mukama Yesu Kristo , nitubendeza emigisha n'obusingye .
52001002	Obutoosha tusiima Ruhanga ahabwanyu mwena , n'okubagambaho kaingi omu kushaba kwaitu .
52001003	Nitwijuka omu maisho ga Ruhanga waitu kandi Tataitwe ebi mukora , ahabw'okwikiriza n'okwehenenga okurimu rukundo , kandi n'amatsiko agahamire omuri Mukama waitu Yesu Kristo .
52001004	Banyaruganda nitumanya ku Ruhanga abakunda kandi ku yaabatooraine .
52001005	Manya ku twabarangiriire Amakuru Marungi , bikaba bitari bigambo bugambo , kureka gakaba garimu amaani omuri Mutima Orikwera , kandi tukaba nitumanya ku gari ag'amazima . Nimumanya oku twabaire nitutwaza tubarimu ngu tubagasire .
52001006	Haza naimwe mukatooreza emitwarize yaitu n'eya Mukama , mwaikiriza ekigambo nimubonabonesibwa munonga , kandi mushemereirwe ahabw'okuhwerwa Mutima Orikwera .
52001007	Mutyo mwaba eky'okureeberwaho abaikiriza boona ab'omuri Makedoniya n'omuri Akaiya .
52001008	Manya ekigambo kya Mukama ekyarugire omuriimwe , tikiragarukiire Makedoniya na Akaiya zonka , kureka enkuru y'okwikiriza Ruhanga kwanyu ekabuga hoona . Nikyo tutarikwetengyera kubigambaho .
52001009	Bo bonka batugambaho nk'oku mwatwakiire , n'oku mwarekire kuramya ebishushani , mukakubuukira Ruhanga ohuriire kandi ow'amazima kumuheereza ,
52001010	n'okutegyereza Omwana we kuruga omu iguru , ou yaazoire omu bafiire , niwe Yesu , otujuna ekishinjo kya Ruhanga ekirikwenda kwija .
52002001	Banyaruganda , imwe mwenka nimumanya ku tutarahendekyeire busha kwija owaanyu .
52002002	Nimumanya bwabiso ku twabonabonesiibwe tukahemangurirwa Filipi , kwonka Ruhanga waitu akatuha obumanzi bw'okubarangirira imwe Amakuru ge Marungi , n'obu turaabe twahakanisiibwe munonga .
52002003	Manya okurangirira kwaitu tikurikuruga mu buhabe , nari mu by'enshoni , nainga mu buryarya .
52002004	Ahabw'okuba nk'oku Ruhanga yaatusiimire akatukwatsa ago Makuru Marungi , naitwe nikwo turikugarangirira , ti habw'okugwisa gye Ruhanga , oshwijuma emitima yaitu .
52002005	Mbwenu nk'oku murikumanya , omu migambire yaitu titukamamarikaga , nari okushwekyerera ahabw'omururu , Ruhanga niwe mujuruzi waitu .
52002006	Titukendaga bantu kutuhimbisa , yaaba imwe nari abandi . N'obu twakubaire nitubaasa kubaremeerera nk'entumwa za Kristo ,
52002007	kwonka omuriimwe tukatwaza gye , nk'oku omurezi arera abaana be .
52002008	N'ahabw'ekyo , ahabw'okubakunda , tubataireho omutima , tukaba tweteekateekire kukwatanisa naimwe , ti by'Amakuru Marungi ga Ruhanga byonka , kureka b'eby'amagara gaitu , ahabw'okuba mukaba mwabaire abaitu b'aha mara .
52002009	Beene Taata , nimwijuka oku twabaire twehenenga , nitukora munonga nyomushana na nyekiro , ngu tutakaaremeerera omuntu weena omuriimwe , nitubarangirira Amakuru Marungi ga Ruhanga .
52002010	Muri baakareebi kandi na Ruhanga nikwo ari , ku emitwarize yaitu ahariimwe abaikiriza yaabaire eri erikwera , ehikiriire , kandi etaine ki erikuhaahuuzibwa .
52002011	Ahabw'okuba nimumanya nk'oku ishe w'abaana abatwaza , naitwe nikwo twayehanangiriize buri omwe omuriimwe , tukabateera omuhimbo , tukabahamiiriza ,
52002012	ngu mugire emitwarize erikusiimwa Ruhanga , obeeta kutaaha omu bukama bwe n'omu kitiinwa kye .
52002013	Nikyo turikusiimira Ruhanga kaingi , ahabw'okuba ku mwaikiriize ekigambo kye eki mwahuriire nitubagambira , mwakyakiira kitari nk'ekigambo ky'abantu , kureka omu mazima nk'oku kiri , ekigambo kya Ruhanga , ekirikukora omuriimwe abaikiriza .
52002014	Mbwenu , beene Taata , mukaba nk'ebigombe by'abaikiriza Ruhanga , aba Kristo Yesu ab'omuri Buyudaaya , ahabw'okuba ab'owaanyu bakabareebesa enaku nk'oku ebyo bigombe byazireebesiibwe Abayudaaya .
52002015	Manya bo nibo baitsire Mukama Yesu n'abarangi , bakatubinga , bakagwisa kubi Ruhanga , bakataho n'okurwanisa abantu boona .
52002016	Bakatuzibira kurangirira Abanyamahanga eby'okubareetera okujunwa ngu obutoosha babone kukorera kimwe ebyo bibi byabo . Kwonka aha muheru gwa byona Ruhanga akabahambya , yaabafubira .
52002017	Banyaruganda , nk'oku twamazire omwanya tutaine naimwe omu mubiri , kutari mu mutima tuteireho munonga n'orushusho rwingi okwenda kureebana naimwe ;
52002018	ahabw'okuba tukenda kwija owaanyu , nyowe Paulo nkateeraho kaingi , kwonka Sitaane yaatuzibira .
52002019	Mbwenu shi Mukama waitu Yesu ku ariija , amatsiko gaitu n'okushemererwa n'ekirunga ebiritwesiimisa omu maisho ge , ni biiha ? Tiimwe ?
52002020	Manya niimwe kitiinwa kyaitu kandi okushemererwa kwaitu .
52003001	N'ahabw'ekyo , ku twaremirwe kukigumisiririza , twasiima kutsigara Ateene twenka .
52003002	Nikwo kutuma mwene waitu Timoteeho , omuheereza wa Ruhanga omu kurangirira Amakuru Marungi ga Kristo , ngu abahamye omu kwikiriza kwanyu kandi abeehangaanise ,
52003003	ngu hatakaagira owaatenteburwa ezo naku . Naimwe ekyo nimukimanya ku turi ab'okuzireeba ,
52003004	ahabw'okuba obu twabaire tukibaine , tukabagambira bukiri kare ku turi ab'okubonabonesibwa ; nk'oku kibaireho kandi nk'oku murikukimanya .
52003005	N'ahabw'ekyo , ku naaremirwe kukigumisiririza , naabatumaho Timoteeho , ngu mbone kumanya oku okwikiriza kwanyu kuri , obwo nintiina nti , shana omwohi akaaba yaaboohize , okwehenenga kwaitu kukaba okwa busha .
52003006	Mbwenu Timoteeho , ku aizire naaruga okwo , yaatugambira enkuru nungi y'okwikiriza kwanyu n'okukunda kwanyu ; kandi yaatumanyisa ku obutoosha murikutwijuka mutwiniire rukundo n'orushusho rw'okutureeba , nkaitwe oku turubainiire .
52003007	N'ahabw'ekyo , banyaruganda , n'obu turaabe turi omu naku nyingi n'okubonabonesibwa , kwonka okwikiriza kwanyu kutugarwire omutima omunda .
52003008	Manya nituruhuuka mwaba muhamiire omuri Mukama .
52003009	Mbwenu tukaasiima tuta Ruhanga ahabw'okwo kushemererwa kwingi oku twine ahabwanyu omu maisho ge ?
52003010	Nitushaba tutaireho omutima nyomushana na nyekiro , ngu tubone kureebana naimwe butunu , n'okwijuririza ekibuzireho omu kwikiriza kwanyu .
52003011	Ruhanga waitu kandi Tataitwe wenka , na Mukama waitu Yesu nibakatushorongyeze omuhanda oguraatuhitsye okwo owaanyu .
52003012	Mukama abakanyisemu rukundo , eshaagaane , mugigirirane kandi mugigirire abantu boona , nkaitwe oku tugibagirira .
52003013	Reero Mukama waitu Yesu ogwo ahamye emitima yaanyu ; haza ku ariija hamwe n'abarikwera be boona , mushangwe mutaine ki murikuhaahuuzibwa , muri abarikwera omu maisho ga Ruhanga waitu kandi Tataitwe .
52004001	Banyaruganda , eky'aha muheru nitubeeshengyereza , kandi nitubeehanangiriza omuri Mukama Yesu tuti : nk'oku mwatwegyeireho oku mushemereire kutwaza n'okugwisa gye Ruhanga , nk'oku murikukora hati , mube nikwo mwagumizamu nimukora n'okukiraho .
52004002	Ahabw'okuba nimumanya ebi twabahabwire ahabwa Mukama Yesu .
52004003	Manya eki nikyo Ruhanga ayenda . Ayenda ngu mube abarikwera , abataine kakwate na by'obushambani .
52004004	Haza , nkabarikwera , buri omwe omuriimwe amanye okutwaza gye omukazi we naamuha ekitiinwa ,
52004005	kutari kutwarwa okwetenga kw'omubiri , nk'abakaafiiri abatamanya Ruhanga .
52004006	Hatarigira owaashaagiza mugyenzi we omu kintu ekyo , akamusiisira obwo burungi bwe . Ahabw'okuba Mukama aba omuhoozi w'enzigu , nk'oku buzimazima twabaire twabahabwire .
52004007	Manya Ruhanga taratweteire by'enshoni , kureka okuba abarikwera .
52004008	N'ahabw'ekyo weena oteeta hari ekyo , aba atagayire muntu , kureka Ruhanga , obaha Mutima we Orikwera .
52004009	Kwonka aha bikwatiraine n'okukundana kw'abanyaruganda , timurikwetenga kugira owaabibahandiikira , ahabw'okuba imwe mwenka Ruhanga yaaherize kubeegyesa okukundana ,
52004010	kandi buzimazima nimukunda abanyaruganda boona ab'omuri Makedoniya yoona . Reero nu , banyaruganda , nitubeehanangiriza n'okukiraho ,
52004011	mutuure mubukaire , mutaire omutima aha byanyu byonka , nimukoresa emikono yaanyu nk'oku twabaragiire ,
52004012	haza mubone kusiimwa ab'aheeru , mutarikutungwa by'omuntu weena .
52004013	Beene Taata , aha by'abaagwejegyeire , titukaayenzire kubareka mutabimanyire , ngu mutakaacuncubara nk'abandi abataine matsiko oku baba .
52004014	Manya nk'oku twikiriza ngu Yesu akafa kandi akazooka , n'abaagwejegyereire omuri Yesu nikwo Ruhanga aribareeta hamwe nawe .
52004015	N'ahabw'ekyo nitubagambira ekyagambirwe Mukama , ku itwe abahuriire abariba bakitsigaireho obu Mukama ariija , tutaribandiza abaagwejegyeire .
52004016	Ahabw'okuba haryabaho eiraka ririkuragiira , n'okweta kwa maraika omukuru n'okugamba kw'enzamba ya Ruhanga ; reero Mukama ashuume naaruga omu iguru , haza abaafeereire omuri Kristo babe nibo baabanza kuzooka .
52004017	Mpaho naitwe abahuriire , abariba batsigaireho , tutwarwe hamwe nabo omu bicu , tutangiririre Mukama omu kaabunga , kandi tutyo tugume nawe obutwire bwona .
52004018	N'ahabw'ekyo muhuumurizane n'ebyo bigambo .
52005001	Banyaruganda , eby'amagingo n'obunaku timurikwetenga kubihandiikirwa .
52005002	Ahabw'okuba naimwe mwenka nimumanya gye ku ekiro kya Mukama kiriija nk'omushuma wa nyekiro .
52005003	Abantu ku bariba nibagira ngu : Ni buhooro ; kandi ngu : Tihariho kabi , nibwo okuhwerekyerera kuribagwera kitaraariire , nk'ebisha oku bikwata omukazi orikurumwa , haza tiharigira owaahonokaho .
52005004	Kwonka , beene Taata , imwe timuri mu mwirima , ngu ekyo kiro kibagweho nk'omushuma .
52005005	Ahabw'okuba mwena muri abaana b'omushana , kandi aba nyomushana ; tituri ba nyekiro nari ab'omwirima .
52005006	N'ahabw'ekyo ka turekye kugwejegyera nk'oku abandi bagira , kureka tugume nitureeba tutasinzire .
52005007	Manya abagwejegyera bagwejegyera nyekiro , n'abasinda basinda nyekiro .
52005008	Kwonka itwe nk'oku turi aba nyomushana , ka tugume turekye kuba abasinzi . Tujware eky'okwekingiza aha kifuba , nikwo kwikiriza n'okukunda , kandi n'enkofiira , nigo matsiko g'okujunwa .
52005009	Ahabw'okuba Ruhanga taratuteekateekyeire kutumariraho ekishinjo , kureka ngu tujunirwe omuri Mukama waitu Yesu Kristo ,
52005010	owaatufeeraire ngu tugume hamwe nawe , yaaba turi abahuriire nari abafiire , aha kiro ki ariiziraho .
52005011	N'ahabw'ekyo mugumyane kandi mwombekane , nk'oku murikugira na hati .
52005012	Banyaruganda , nitubeeshengyereza ku muha ekitiinwa abarikubakorera nibeehenenga , nibabategyeka omuri Mukama kandi nibabahana .
52005013	Haza mubasiime munonga ahabw'omurimo gwabo mubainiire rukundo . Mutuurane nabo n'obusingye .
52005014	Kandi , banyaruganda , nitubeehanangiriza ku muhana abatatebeekaine , mukagumya abagwire enshazi , mukahwera abataine maani ; abo boona mubagumisiririze .
52005015	Mureebe ngu tihariho n'omwe omuriimwe orikuhoora mugyenzi we enzigu , kureka obutoosha mwitanire okukorerana gye , abandi boona .
52005016	Mushemererwe ebiro byona ,
52005017	mushabe obutoosha ,
52005018	kandi musiime omu birikubaho byona , ahabw'okuba ekyo nikyo Ruhanga abendeza omuri Kristo Yesu .
52005019	Mutaritsiza Mutima .
52005020	Mutarigaya eby'oburangi ,
52005021	kureka mukyenguuze byona , kandi muhamire aha kirungi ;
52005022	mwetantare ekibi ky'omuringo gwona .
52005023	Ruhanga Mukama w'obusingye wenka abeereze kimwe . Emitima yaanyu n'amagara gaanyu n'emibiri yaanyu birindwe biri gye . Haza aha kwija kwa Mukama waitu Yesu Kristo mushangwe mutaine ki murikuhaahuuzibwa .
52005024	Manya ogwo owaabeetsire n'omwesigwa , kandi aryakikora .
52005025	Beene Taata , mutushabire .
52005026	Muramutsye abanyaruganda boona n'okunywegyerana okurikwera .
52005027	Nimbarahiza Mukama ku ebaruha egi eshomerwa abanyaruganda boona .
52005028	Embabazi za Mukama waitu Yesu Kristo zigume naimwe .
53001001	Nyowe Paulo na Silivaano na Timoteeho nituhandiikira ab'ekigombe ky'abaikiriza aba Tesalonika , abari omuri Ruhanga Tataitwe na Mukama Yesu Kristo ,
53001002	nitubendeza emigisha n'obusingye ebikomooka ahari Ruhanga Taata na Mukama Yesu Kristo .
53001003	Beene Taata , tushemereire kusiima Ruhanga obutoosha ahabwanyu nk'oku kishemereire , ahabw'okuba okwikiriza kwanyu nikukura munonga , kandi n'okukundana kw'omuntu na mugyenzi we omuriimwe nikukanya .
53001004	N'ahabw'ekyo nimutwesiimisa omu bigombe by'abaikiriza Ruhanga , ahabw'okuhama kwanyu n'ahabw'okwikiriza omu kuhiiganisibwa kwanyu kwona n'omu kureebesibwa enaku , ebi murikugumisiririza .
53001005	Ekyo nikyoreka ku okucwa orubanja kwa Ruhanga kuri okw'oburyo , ngu mubone kushangwa muri abashemereire obukama bwe obu murikubonabonera .
53001006	Manya Ruhanga naareeba ngu n'eky'obwinganisa okubonabonesa abarikubabonabonesa ,
53001007	kandi naimwe abarikureebesibwa enaku okubaha ekihuumuro hamwe naitwe . Haza ebyo biryabaho obu Mukama Yesu arishuuruuka naaruga omu iguru aine baamaraika be ab'amaani ,
53001008	n'omuriro gurikunaga enkobe , kuhoora enzigu abatarikumanya Ruhanga , n'abatarikworobera Makuru Marungi ga Mukama waitu Yesu .
53001009	Baryaheebwa ekifubiro ky'okuhwerekyerera kw'ebiro n'ebiro , bacuubwe omu maisho ga Ruhanga n'omu kitiinwa ky'obushoboorozi bwe ,
53001010	ku ariija ahari ekyo Kiro kuhimbisibwa omu barikwera be , n'okutangaarirwa omu baikiriize boona , ahabw'okuba obuhamya obu twabahaire , mukabwikiriza .
53001011	Nikyo tutooshera kubashabira , ngu Ruhanga waitu abahindure abashemereire okweta kwe , kandi ahikiirize n'amaani ge ebirungi byona ebi mumaririire kukora , n'ebi murikukora ahabw'okwikiriza .
53001012	Haza eiziina rya Mukama waitu Yesu riryahimbisizibwa omuriimwe , naimwe omuriwe , nk'oku embabazi za Ruhanga waitu na Mukama Yesu Kristo ziri .
53002001	Mbwenu , beene Taata , nitwenda kubagambira aha bikwatiraine n'okwija kwa Mukama waitu Yesu Kristo , n'oku turiteeranwa kumubugana . Nitubeeshengyereza ,
53002002	mutarahuka kuhuruutuka omutima , nari okuhahaazibwa , yaaba oburangi , nari enkuru , nainga ebaruha , ebirikugambwa ngu birugire ahariitwe , kuhamya ku Ekiro kya Mukama kyahika .
53002003	Hatagira owaababeihabeiha omu muringo gwona ; ahabw'okuba ekyo Kiro tikirihika , obugomi butakabandize kubaho , n'ekyegyengye kitakabonekire . Niwe muntu w'okuhwerekyerera ,
53002004	ohakanisa ekyeetwa Ruhanga kyona nari ekiramibwa , akakyetunguuraho akasingama omuri Nyaruju ya Ruhanga , naayeyeta Ruhanga .
53002005	Timurikwijuka , obu naabaire nkibaine , ekyo ku naakibagambiire ?
53002006	Mbwenu nimumanya ekizibiire ebyo kubaho ; n'ahabw'okuba obunaku bwe tibukahikire .
53002007	Manya enaama y'obugomi yaaherize kucumwa , kwonka ekyo eky'okwenda kubaho , tikiribaho okuhitsya obu ogwo ariihwaho .
53002008	Haza obwo nibwo omubi arishuuruurwa , kandi Mukama Yesu akamwitsa omwitsyo gurikuruga omu kanwa ke , akamucwekyerezesa okuboneka kwe n'okwija kwe .
53002009	Ekyo kyegyengye kiryaija kireetsirwe Sitaane , kiine amaani maingi n'obumanyiso n'eby'okutangaaza eby'ebishuba .
53002010	Reero abariba bari ab'okuhwerekyerera , ahabw'okwanga kukunda amazima bakajunwa , baryahabisibwa kubi .
53002011	Nikyo Ruhanga aribooherereza ekirikuhabisa eky'amaani , ngu baikirize eby'ebishuba .
53002012	Mpaho boona abataraikiriize mazima , bakashemerererwa okutahikiirira , babone kusingwa orubanja .
53002013	Beene Taata abakundwa Mukama , itwe tushemereire kusiima Ruhanga obutoosha ahabwanyu , ahabw'okuba Ruhanga ogwo akabatoorana kuba ab'okubanza kuhinduka , ngu mujunwe nimwezibwa Mutima kandi nimwikiriza amazima .
53002014	Ekyo akakibeetera naakoresa Amakuru Marungi agu twabareeteire , ngu mubone kutunga ekitiinwa kya Mukama waitu Yesu Kristo .
53002015	N'ahabw'ekyo , beene Taata , mwemerere muhamire , kandi mugumiize kimwe emitwarize ei twabeegyeise , yaaba omu bi twabagambiire nari omu bi twabahandiikiire .
53002016	Mbwenu Mukama waitu Yesu Kristo wenka , na Ruhanga Tataitwe owaatukunzire , akatuha okuhuumuzibwa okutahwaho n'amatsiko marungi ahabw'embabazi ze ,
53002017	abahuumuze kandi abagumye omu birungi byona ebi mukora n'ebi mugamba .
53003001	Eky'aha muheru , beene Taata , mutushabire , ekigambo kya Mukama kirahukye kubuga , kandi kiheebwe ekiitinwa nk'oku kyabaire omuriimwe ,
53003002	naitwe tukire abantu abatahikiriire kandi ababi , ahabw'okuba abaikiriza ti boona .
53003003	Kwonka Mukama n'omwesigwa ; imwe aryabagumya kandi abarinde Omubi .
53003004	Twine obwesigye omuri Mukama ahariimwe , ku murikukora ebi turikubaragiira , kandi ku murigumizamu nimubikora .
53003005	Mukama ahuguurire emitima yaanyu omuri rukundo ya Ruhanga , n'omu kugumisiriza oku Kristo aha .
53003006	Mbwenu banyaruganda , nitubaragiira omu iziina rya Mukama waitu Yesu Kristo , ku mwetaanisa aha munyaruganda weena otenda kukora , kandi otarikukuratira mitwarize yaitu ei mwatwegyeireho .
53003007	Ahabw'okuba imwe mwenka nimumanya nk'oku mushemereire kututooreza . Manya obu twabaire turi hamwe naimwe , tukaba tutari beeremwa .
53003008	Titurariiriire busha kyokurya ky'omuntu weena , kureka tukaba tukora munonga , twecurenga nyomushana na nyekiro , ngu tutakaaremeerera omuntu weena omuriimwe .
53003009	Tikugira ngu tukaba tutahikire kubikorerwa , kureka tukenda kubooreka eby'okureeberaho omu mitwarize yaitu .
53003010	Nangwa nobu twabaire turi hamwe naimwe , tukabaha ekiragiro ekirikugira kiti : Otarikwenda kukora , atarya .
53003011	Mbwenu nituhurira ku bamwe omuriimwe batuura bari abeeremwa , nibajagajagira omu by'abandi , bataine ki barikukora .
53003012	Abantu nk'abo nitubaragiira kandi nitubeehanangiririza omuri Mukama Yesu Kristo , ku bakora emirimo yaabo batuurize ; bakeihiramu eky'okubatunga .
53003013	Beene Taata , omu kukora ebirungi mutarigira obu muruhire .
53003014	Ku haakugira owaayanga kworobera eki turikugamba omuri egi baruha , mumumanye kandi mutagira eki mwakwatanisamu nawe , haza ahemukye .
53003015	Mutamutwaza nk'omuzigu , kureka mumuhane nk'omunyaruganda .
53003016	Mukama nyakabara , okomookwaho obusingye , abahe obusingye obunaku bwona n'omu miringo yoona . Mukama agume naimwe mwena .
53003017	Nyowe Paulo , egyo ndamutsyo niinye naagihandiika n'omukono gwangye . Aka n'akamanyiso k'omu baruha yangye yoona , nikwo mpandiika .
53003018	Embabazi za Mukama waitu Yesu Kristo zigume naimwe mwena .
54001001	Nyowe Paulo , entumwa ya Kristo ahabw'okuragiira kwa Ruhanga Omujuni waitu n'okwa Kristo Yesu matsiko gaitu ,
54001002	ninkuramutsya iwe Timoteeho , omwana wangye buzima omu kwikiriza ; ninkwendeza emigisha n'embabazi n'obusingye ebikomooka ahari Ruhanga Taata , na Kristo Yesu Mukama waitu .
54001003	Obu naabaire ninza Makedoniya , nkakwehanangiriza kuguma Efeso , ngu obone kuteisa abantu bamwe , barekye kwegyesa enyegyesa endi .
54001004	Obagambire barekyere aho kuhugira aha nfumu engunjano , n'okutondoora akarande k'oruzaaro rwa baishenkurubo ebitaine bugarukiro . Manya okutondoora okwo , omu mwanya gw'okutendeka abantu ebya Ruhanga ebiri omu kwikiriza , kuzaarukwamu empaka zonka .
54001005	Haza kunu eki turikugyenderera omu bi turikuragiira , ni rukundo erikuruga omu mutima gushemeire kandi ogutarikweshinja , n'okwikiriza okutarimu buryarya .
54001006	Kwonka abantu bamwe ahabw'okuteishuka ebyo , bakahabira omu mpaka zitaine mugasho .
54001007	Nibenda kuba abeegyesa b'eiteeka , batarikwetegyereza bi barikugamba n'ebi barikuhamya .
54001008	Mbwenu itwe nitumanya eiteeka ku riri rirungi , omuntu yaaba naarikoresa omu buteeka .
54001009	Tushemereire kwetegyereza ku eiteeka ritaratairweho ahabw'abahikiriire , kureka ahabw'abagomi n'abatahurira , abatari bashongore ahari Ruhanga n'abasiisi , ahabw'abatari barikwera n'abahagaza ebya Ruhanga ; ahabw'abaita baishebo n'abaita baanyinabo n'ahabw'abaitsi b'abandi bantu ;
54001010	ahabw'abashambani , abashambana bonka na bonka , n'abaiba abantu kubaguza , ahabw'ababeihi n'abarahizi b'ebishuba , n'ekindi kyona ekirikuhakanisa enyegyesa ehikire .
54001011	Egyo niyo nyegyesa erikwikirizana n'Amakuru Marungi ag'ekitiinwa aga Ruhanga ohimbisibwa , agu naakwatsiibwe .
54001012	Ninsiima Yesu Kristo Mukama waitu owampaire amaani g'okumuheereza , ahabw'okuba niwe yansiimire ku ndi omwesigwa , akantooranira ogwo murimo .
54001013	Nobu ndaabe ira naamurogotsireho , nkamuhiiganisa kandi nkamujuma , kwonka akangirira embabazi , ahabw'okuba ebyo nkabikoresa obutamanya ntakaikiriize .
54001014	Bwanyima Mukama waitu yangirira embabazi nyingi , hamwe n'okwikiriza na rukundo ebi tutungira omuri Kristo Yesu .
54001015	Ekigambo ekyo n'eky'okwesigwa kandi kishemereire kwikirizibwa , ekirikugira kiti : Kristo Yesu akaija omu nsi kujuna abasiisi , haza omuribo niinye rurangaanwa .
54001016	Kwonka eki naagiririirwe embabazi n'eki , ngu Yesu Kristo ayorekyere omuriinye omusiisi rurangaanwa , okugumisiriza kwe okutaine bugarukiro , haza mbone kuba eky'okureeberwaho abarimwikiriza , bakatunga amagara agatahwaho .
54001017	Omugabe w'ebiro n'ebiro , Ruhanga otafa , otareebwa kandi omwe wenka , ahimbisibwe kandi aheebwe ekitiinwa obusingye n'obusingye . Amiina .
54001018	Mwana wangye Timoteeho , ebi naakwehanangiriza ebyo ni nk'ebi abarangi baakugambireho , ngu ku biraakwezirikise , obone kurwana orugamba rurungi ,
54001019	ohamize okwikiriza n'omutima gutarikweshinja . Manya ahabw'okutenda kugira ogwo mutima murungi , abantu bamwe bakarohamya okwikiriza kwabo ;
54001020	omuribo ni Himenaayo na Alekisandero , abu naarekuriire Sitaane ngu bakaayega okutarogota .
54002001	Eky'okubanza kya byona , nimbeehanangiriza ku mushabira abantu boona , nimubeeshengyerereza , nimubatonganira , nimubasiimira ,
54002002	kandi nimushabira abagabe n'abandi boona abaine emyanya mikuru , tubone kubukaara twine obusingye , nitutiina Ruhanga kandi nitutwaza gye omu buryo bwona .
54002003	Ekyo ni kirungi kandi nikisiimwa omu maisho ga Ruhanga Omujuni waitu ,
54002004	oyenda abantu boona ku bajunwa bakamanya amazima .
54002005	Manya Ruhanga n'omwe , kandi omuteeranizi otuura ahagati ya Ruhanga n'abantu nawe n'omwe . Niwe muntu Kristo Yesu ,
54002006	owaayehaireyo kuba encungurano y'abantu boona ; haza ekyo akakihamya omu bunaku bwakyo obuhikire .
54002007	Nikyo naateereirweho kuba entumwa kandi omwegyesa w'Abanyamahanga , nimbarangirira eby'okwikiriza n'eby'amazima ningamba amazima , ntarikubeiha .
54002008	N'ahabw'ekyo niinyenda abashaija omu myanya yoona ku baguma bakashaba baimukize emikono eyezire , bataine kiniga nari entongane .
54002009	Kandi niinyenda abakazi ku baguma nibeehunda beerinzire , batarikurengyesereza , bajwaire ebijwaro ebibashemereire , batarikutsiba ishokye , nari okushagika eby'ezaabu nari eruuru , nainga ebijwaro by'obuguzi bwingi ;
54002010	kureka beehunde ebikorwa birungi , nk'oku kishemereire abakazi abanyadiini .
54002011	Omu kwegyesibwa , omukazi agume ahuname acureire .
54002012	Tindikwikiriza mukazi kwegyesa , nari kugira obushoboorozi aha bashaija ; ashemereire kuguma acecekire .
54002013	Manya Adamu niwe yaabandize kuhangwa , hakakurataho Eva ;
54002014	kandi Adamu tiwe yaabeihabeihirwe , kureka omukazi niwe yaabeihabeihirwe , akagwa omu kibi .
54002015	Kwonka omukazi omu kuzaara abaana aryajunwa , yaaba agumiizemu naikiriza aine rukundo , ari orikwera kandi aine emitwarize mirungi .
54003001	Ekigambo eki n'eky'amazima . Omuntu weena ku ayetenga ngu abe omureeberezi , biri ayetengire omurimo murungi .
54003002	Mbwenu omureeberezi ashemereire kutagira kintu kyona eki arikuhaahuuzibwa ; abe oshweire omukazi omwe , abe orikwerinda , orikwetegyereza , otarikugaywa efura , orikurahukirwa kwegyesa .
54003003	Arekye kuba omusinzi , ow'omwaga , kureka omucureezi , atari ntongani nari enkunzi y'empiiha .
54003004	Ashemereire kuba orikubaasa kutegyeka eka ye , abaana be nibamworobera kandi nibamuha ekitiinwa omu miringo yoona .
54003005	Mbwenu omuntu otarikubaasa kutegyeka eka ye , naabaasa ata kureeberera ekigombe ky'abaikiriza Ruhanga ?
54003006	Tashemereire kuba omuntu ohindukire Omukristo juba , atakaagira amaryo , akeetunguura , akasingwa orubanja orwasingire Sitaane .
54003007	Ekindi , ashemereire kuba omuntu orikugambwa gye ab'aheeru , batakaamucamura , akagwa omu mutego gwa Sitaane .
54003008	Abahwezi nabo bashemereire kuba abahikire , abatari b'endimi ibiri , abatari bantabo yaago , abataine mururu gw'okutunga .
54003009	Bashemereire kurinda eibanga ry'okwikiriza n'omutima murungi ;
54003010	kandi bashemereire kubanza kugyezibwa , bakyeyoreka bataine ki barikuhaahuuzibwa , bakabona kuheereza bari abahwezi .
54003011	Abahwezikazi nabo bashemereire kuba abahikire , abatarikubeiherera bandi , kureka abari abeerinzi kandi abeesigwa omuri byona .
54003012	Abahwezi babe buri omwe oshweire omukazi omwe , kandi babe abarikubaasa kutegyeka gye abaana baabo n'eka yaabo ;
54003013	ahabw'okuba abaheereza gye bari abahwezi beetungira eiziina rirungi , kandi bagira obwesigye bwingi oburikuhamya okwikiriza oku baine omuri Kristo Yesu .
54003014	Nyine amatsiko g'okwija owaanyu juba ; kwonka ebi naabikuhandiikira ngu
54003015	ku ndaabe naakyerereirwe , omanye oku abantu bashemereire kutwaza omu nju ya Ruhanga . Niryo iramizo rya Ruhanga ohuriire , enyomyo kandi obuhamizo obw'amazima .
54003016	Ahatari kubangaanisa , eibanga ry'ediini yaitu ni rikuru buzima , eririkugira riti : Akoorekwa aine omubiri , yaahamibwa Mutima ku ahikiriire , yaareebwa baamaraika , yaarangirirwa omu mahanga , yaikirizibwa ab'omu nsi , yaatwarwa omu iguru n'ekitiinwa .
54004001	Mbwenu Mutima naagamba butunu , ngu omu biro ebya bwanyima , bamwe baryatsigisibwa okwikiriza , bahugire aha mitima erikuhabisa , n'aha nyegyesa za Sitaane .
54004002	Abo bantu bahabisibwe oburyarya bw'ababeihi , abu emitima yaabo erikushusha oti esiriiziibwe Sitaane .
54004003	Nibo abo abazibira abantu kushwera , n'okurya ebyokurya nanka , haza Ruhanga yaahangire ebyo byokurya kuriibwa abamwikiriza . Nibo abarikumanya amazima , bakabirya nibabimusiimira .
54004004	Manya kyona ekyahangirwe Ruhanga kiba kirungi , kandi tihariho kizira , kyaba kyakiirwe n'okusiima .
54004005	Ahabw'okuba nikiba ekigambo kya Ruhanga kyeeziibwe n'okushaba .
54004006	Ebyo ku oraabishoboororere abanyaruganda , noija kuba omuheereza murungi wa Kristo Yesu , oyoroirwe ebigambo by'okwikiriza n'eby'enyegyesa nungi ei waakuratiire .
54004007	Guma oyetantare ebigano ebigunjano , ebirimu okutatiina Ruhanga kandi eby'orwanju . Yemanyiize okutiina Ruhanga .
54004008	Manya okwemanyiiza omu by'omubiri , nobu kuraabe kwine omugasho , kwonka okutiina Ruhanga kwine omugasho omu miringo yoona ; ahabw'okuba kutureetera kugira amatsiko omu magara aga n'omu magara agariija .
54004009	Ekyo kigambo n'eky'okwesigwa kandi kishemereire kwikiririzibwa kimwe .
54004010	Nikyo twehenengyerera tukeezirika , ahabw'okuba amatsiko gaitu tutuura tugataire ahari Ruhanga ohuriire , oba Omujuni w'abantu boona , munomuno ow'abarikwikiriza .
54004011	Ebyo guma obiragiire kandi obyegyese .
54004012	Hatarigira owaakugayira obutsigazi bwawe , kureka obe eky'okureeberwaho abaikiriza omu bigambo n'omu micwe , omu kukunda , omu kwikiriza n'omu kugira omutima murungi .
54004013	Guma oteho omutima kushomera abantu Ebyahandiikirwe , kubarangirira kandi n'okubeegyesa , okuhitsya obu ndiija .
54004014	Otarihuga aha kiconco eki oine , eki waahairwe ahabw'eki abarangi baagambire , obu abakuru baakutaho emikono .
54004015	Ebyo guma obikore kandi obiteho omutima , boona babone kureeba oku orikugyenda omu maisho .
54004016	Oyerinde omu mitwarize yaawe n'omu bi orikwegyesa ; haza obigumizemu , ahabw'okuba ku oraakore otyo , oryayejuna kandi ojune n'abarikukuhurira .
54005001	Otarikabukira omushaija mukuru , kureka omwehanangirize nka sho . Abatsigazi obatwaze nka barumuna baawe ;
54005002	abakazi bakuru obatwaze nka baanyoko ; n'abakazi bato nka banyaanyoko , obaineho omutima gwezire .
54005003	Abafaakazi , enfaakazi buzima , obahe ekitiinwa .
54005004	Omufaakazi ku araabe aine abaana nari abaijukuru , bashemereire kubanza kwega ebi ediini erikubaragiira kukorera eka yaabo , n'okuzimuurira abazaire baabo ; ahabw'okuba ekyo nikisiimwa Ruhanga .
54005005	Omufaakazi buzima , otsigaire wenka , aba ataire amatsiko ahari Ruhanga , haza aguma naayeshengyereza kandi naashaba nyomushana na nyekiro .
54005006	Kwonka ogwo oyemarira omu kwejaramya , aba afiire , nobu aba akihuriire .
54005007	Ekyo okibagambire , barekye kugira eki barikuhaahuuzibwa .
54005008	Omuntu weena otarikuha baabo eby'okubatunga , na munonga ab'omu ka ye , biri aba ayehakaine enyikiriza , kandi aba ari mubi okukira otarikwikiriza .
54005009	Hatarigira omufaakazi owaahandiikwa atakahikize myaka makumi mukaaga y'obukuru , kandi abe ari owaashweirwe omushaija omwe .
54005010	Ashemereire hoona kwetegyerezibwa yaaba aine ebirungi ebi akora , nk'okushangwa yaayoroire gye abaana be , akakunira abagyenyi , akanaabisa abarikwera ebigyere , akahwera abari omu busaasi ; kandi abe yaayehaireyo kukora ebirungi omu muringo gwona .
54005011	Kwonka guma oyangye kuhandiika abafaakazi bato omu rubu rw'abafaakazi , ahabw'okuba omubiri ku gubaremesa kweheerayo kimwe ahari Kristo , benda kugaruka kushwerwa .
54005012	Batyo beeshombera orubanja ahabw'okwita okuhiga kwabo okw'okubanza .
54005013	N'ekindi , bagira omuze gw'okutagira ki barikukora , baguma nibabungyeera omu maka , kandi ti kutagira ky'okukora kyonka , bataho n'okubuzya orukuru , nibeetaasya omu bitari byabo , nibagamba ebi batakugambire .
54005014	N'ahabw'ekyo , nkaayenzire abafaakazi bato bashwerwe , bazaare abaana , bareeberere amaka gaabo , barekye kuha abazigu obwiho bw'okutugambaho kubi .
54005015	Manya abamwe omuribo baateishukire nibakuratira Sitaane .
54005016	Omuntu weena omwikiriza , ku yaakuba aine abanyabuzaare abafaakazi , abe niwe yaabahwera , ekigombe ky'abaikiriza kirekye kuremeererwa , haza kibone kuhwera abafaakazi emburaburirwa .
54005017	Abakuru abarikutegyeka gye , ka bagume bamanywe ku bashemereire kwihurwa kabiri , na munonga abarikwecurenga nibarangirira kandi nibeegyesa .
54005018	Manya ekyahandiikirwe nikigira kiti : Otariboha akanwa k'endaaho neejunga obushiisha ; kandi kiti : Omukozi ashemereire ebihembo bye .
54005019	Otariikiriza omukuru kutabaarizibwa , kureka haaba hariho baamushinja babiri nari bashatu .
54005020	Kandi abagangaarira omu kibi , guma obahanire omu maisho g'abantu , abandi bantu babone kutiina .
54005021	Omu maisho ga Ruhanga n'aga Kristo Yesu n'aga baamaraika abarikwera , ninkuragiira ku oguma noorinda ebyo biragiro , otaine ou orikutetsa , nobu kwakuba okukora ekintu kyona noogwera orubaju .
54005022	Otarirahukiiriza kuta emikono aha muntu , nari okukwatanisa n'omuntu ondi omu bibi ; iwe ogume nooyera .
54005023	Rekyera aho kunywa amaizi gonka , kureka onywe viino nkye , ahabw'enda yaawe n'okurwaraguzibwa kwawe .
54005024	Ebibi by'abantu bamwe bireebwa butunu , bitakabahikize ha kucwerwa orubanja , kwonka eby'abandi bireebwa bwanyima .
54005025	Kandi n'ebirungi ebikorwa , nabyo bireebwa butunu , nangwa nobu biba bitakareebirwe , tibibaasa kuguma bisherekirwe .
54006001	Abo boona abari omu nkomo y'obuhuuku bagume bamanye ku bashemereire kuha bakama baabo ekitiinwa , eiziina rya Ruhanga n'enyegyesa yaitu bitakaacamurwa .
54006002	Abahuuku abaine bakama baabo abaikiriza , tibashemereire kwanga kubaha ekitiinwa , ngu niho bari abanyaruganda . Nangwa bashemereire kukizaho kubaheereza gye , ahabw'okuba abo abarikugasirwa obuheereza bwabo , n'abaikiriza kandi n'abakundwa . Ebyo guma obibeegyese kandi obibeehanangirize .
54006003	Omuntu weena oryegyesa okundi , atarikwikirizana na bigambo ebihikire ebya Mukama waitu Yesu Kristo , n'enyegyesa ekwatiraine n'okutiina Ruhanga ,
54006004	biri naayetunguuzibwa amaryo , ataine ki arikumanya . Aba arwaire akanju k'okururuuhira empaka , n'okuhakana aha bigambo ebirugwamu eihari , entongane , okubeihererana , okuteekateekyerana kubi ,
54006005	n'okutonganira busha . Haza ebyo byona bikorwa abantu abasiisikaire obwengye , abatakiine mazima , abateekateeka ngu okutiina Ruhanga kuba oburyo bw'okwetungira amagoba .
54006006	Kwonka okushongoka ahari Ruhanga okurimu okumarwa kwine amagoba maingi .
54006007	Manya tituraijaine kintu mu nsi , kandi titurikubaasa kutwara kintu nitugirugamu .
54006008	Haza ku turaabe twine ebyokurya n'eby'okujwara , ebyo bitumare .
54006009	Kwonka abaruruuhira okutunga , bagwa omu kwohibwa n'omu mutego n'omu byetengo bingi ebitarimu bwengye , kandi eby'akabi ebirohamya abantu omu kuconcoboza n'omu kuhwerekyerera .
54006010	Manya okururuuhira empiiha kuba obukomooko bw'ebibi byona , ahabw'okuba ahabw'okururuuha okwo , bamwe barahabire bakaruga omu kwikiriza , bakeeshogoitesa enaku nyingi .
54006011	Mbwenu iwe omuntu wa Ruhanga , ebyo ogume obyetantare , okuratire okuhikiirira , okutiina Ruhanga , okwikiriza , okukunda , okugumisiriza , n'okutwaza mpora .
54006012	Rwana orugamba rurungi orw'okwikiriza , ohamye amagara agatahwaho , agu waayeteirwe obu waayatura gye noohiga omu maisho ga baakareebi baingi .
54006013	Ninkwehanangiriza omu maisho ga Ruhanga oha ebintu byona amagara , n'omu maisho ga Kristo Yesu owaahamize naagamba gye butunu omu maisho ga Pontio Pilaato ,
54006014	ku orinda eki naakuragiira , otaine kamogo kandi otarikuhaahuuzibwa , okuhitsya aha kuboneka kwa Mukama waitu Yesu Kristo .
54006015	Okwo kuboneka , Ruhanga aryakworeka omu bunaku bwakwo . Niwe mutegyeki wenka ohimbisibwa , Omugabe w'abagabe , Mukama w'abakama .
54006016	We wenka niwe aba otafa , kandi otuura omu mushana ogutahikwa . Tihariho muntu weena oramureebire , kandi tihariho oribaasa kumureeba . Ekitiinwa n'obutegyeki obutarihwaho bibe ebye . Amiina .
54006017	Yehanangirize abatungi b'omu nsi egi , barekye kwetunguura nari kuta amatsiko gaabo aha butungi obutarikwesigwa , kureka bagate ahari Ruhanga otutungisa ebintu byona atarikubariirira , ngu bitunanure .
54006018	Bashemereire kukora gye , bakaba abatungi omu birungi ebi barikukora , babe abagabi kandi efura .
54006019	Batyo beebiikire eitungo eriribabeera obuhamizo burungi omu biro ebiriija , bakabona kugumya amagara nyakabara .
54006020	Iwe Timoteeho , guma orinde eki waakwatsiibwe . Yetantare ebigaaniiro by'okuregyeta eby'abatatiina Ruhanga , n'empaka ezi beeta okumanya .
54006021	Haza bamwe ku baayesiimiraine okwo kumanya , baateishuka okwikiriza . Embabazi za Ruhanga zigume naimwe !
55001001	Nyowe Paulo , ou Ruhanga yaasiimire kuba entumwa ya Kristo Yesu , nkooherezibwa kurangirira amagara agaaraganisiibwe , agu tutungira omuri Kristo Yesu ,
55001002	ninkuramutsya iwe Timoteeho omwana wangye omukundwa , ninkwendeza emigisha , embabazi n'obusingye ebikomooka ahari Ruhanga Taata , na Kristo Yesu Mukama waitu .
55001003	Ninsiima Ruhanga ou mpeereza n'omutima gwezire , nk'oku baatatenkuru baagizire .
55001004	Obutoosha musiima ku mba ninkwijuka omu kushaba kwangye , nyekiro na nyomushana . Niinyijuka amarira gaawe , kandi nyine orushusho rw'okukureeba , mbone kushemerererwa kimwe .
55001005	Nyijuka okwikiriza kwawe okw'amazima , oku Loisi nyokwenkuru na Euniike nyoko baabaire baine , kandi na hati nimpamya ku naiwe okwine .
55001006	Nikyo ndikukwijukiza ku oyenegyeza ekiconco kya Ruhanga ekiri omuriiwe , eki waatungire obu naakutaho emikono .
55001007	Manya Ruhanga taratuhaire mutima gw'obwoba , kureka ogw'amaani , na rukundo n'okwebariirira .
55001008	N'ahabw'ekyo otariitwa enshoni okugamba ebya Mukama waitu , nari okuzingirira nyowe embohe ye . Kureka okwatanise naanye okubonabonesibwa ahabw'Amakuru Marungi , nookwatsibwa amaani ga Ruhanga .
55001009	Manya niwe yaatujunire akatweta kuba abe , ti habw'ebi twakozire , kureka ahabw'enaama ye n'embabazi ezi yaatugiririire omuri Kristo Yesu iranaira .
55001010	Mbwenu ezo mbabazi zoorekyeirwe omu kuboneka kw'Omujuni waitu Kristo Yesu , owaacwekyereize rufu , akoorekyera omu Makuru Marungi amagara agatahwaho .
55001011	Ago Makuru Marungi nigo naateereirweho kuba omurangirizi , entumwa kandi omwegyesa ;
55001012	kandi nikyo ndikubonabonera ntyo . Kwonka tikirikuunyitsa nshoni , ahabw'okuba nimmanya ou naikiriize , kandi nimpamya ku arikubaasa kurinda eki naamukwatsize okuhitsya aha kiro kiri .
55001013	Guma okuratire eky'okureeberaho ky'ebigambo bihikire , ebi waahuriire ningamba , kandi ohamire omu kwikiriza n'omu kukunda ebiri omuri Kristo Yesu .
55001014	Ekirungi eki waakwatsiibwe , guma okirinde noohwerwa amaani ga Mutima Orikwera otuura omuriitwe .
55001015	Noomanya ku ab'omuri Asiya boona bantsigireho , haza barimu Fugelo na Herumogyene .
55001016	Mukama agirire ab'omuka ya Onesiforo embabazi , ahabw'okuba kaingi akanduhuura . Tarampemukireho ndi omu njegyere ,
55001017	kureka ku yaahikire Rooma , yansherura munonga , yaarugaho yambona .
55001018	Mukama amuhe okugirirwa embabazi ze aha kiro kiri ! Naiwe noomanya gye byona ebi yankoreire ndi Efeso .
55002001	Mbwenu nu , mwana wangye , guma ohamire noobangirwa amaani agari omuri Kristo Yesu .
55002002	Ebi waahuriire ningambira omu maisho ga baakareebi baingi , bikwatse abantu abeesigwa abaribaasa nabo kubyegyesa abandi .
55002003	Nk'oku ori omuserukare murungi wa Kristo Yesu , yemera eby'okubonabona kwawe .
55002004	Manya tihariho muserukare ori aha rugamba , oyetaasya omu mirabanamu y'abantu b'obutoosha , ahabw'okuba ekiba kimuri aha mutima , n'okugwisa gye owaamuhandiikire kuba omuserukare .
55002005	Omuzaani orikuhakana taheebwa kirunga yaaba atazaine naakuratira ebiragiro .
55002006	Omuhingi oteeganda niwe ashemerera kutunga omuganuro gw'ebi ayerize .
55002007	Ta omutima aha ki ndikugamba , haza Mukama naija kukuha okushoboorokyerwa byona .
55002008	Ijuka Yesu Kristo , n'okuzooka kwe omu bafiire , n'okuba mwijukuru wa Daudi , nk'Amakuru Marungi agu ndangirira oku garikugira .
55002009	Ahabw'ago Makuru Marungi , nikyo ndikubonabonera mbohesiibwe enjegyere nk'enkozi y'ebibi . Kwonka ekigambo kya Ruhanga kyo tikibohirwe .
55002010	N'ahabw'ekyo niinyemera byona ahabw'abatoorainwe , ngu nabo babone kutunga okujunwa n'ekitiinwa ekitahwaho ebiri omuri Kristo Yesu .
55002011	Ekigambo eki n'eky'okwesigwa ekirikugira kiti : ku turaabe twafiire hamwe nawe , biri turyaba abahuriire hamwe nawe .
55002012	Ku turikugumisiriza hamwe nawe , biri turyategyeka hamwe nawe . Ku turikumwoga , nawe aryatwoga .
55002013	Ku turaabe tutari beesigwa , we naaguma ari omwesigwa ahabw'okuba we tabaasa kwehakanisa .
55002014	Ebi ogume obibaijutsye noobeehanangiriza omu maisho ga Mukama , kwerinda okuhakana aha bigambo okutaine mugasho , kureka okuhwerekyereza abakuhurira .
55002015	Teeraho kusiimwa Ruhanga , ori omukozi otarikwitwa nshoni ahabw'ebi orikukora , kandi orikwegyesa gye ekigambo ky'amazima .
55002016	Guma oyetantare okuregyeta okurimu okutatiina Ruhanga , ahabw'okuba nikwongyera kureetera abantu okutamutiina .
55002017	Ebigambo byabo biryataniirira nk'ekookoro . Omuribo harimu Himenaayo ne Fileeto
55002018	abaateishukire amazima , bakagira ngu okuzooka omu bafiire kwaherize kubaho , batyo bakacuranzya okwikiriza kw'abamwe .
55002019	Kwonka omusingi ogu Ruhanga yaataireho guhamire , haza guriho akamanyiso . Nibyo bigambo ebirikugira biti : Mukama amanya abe Kandi biti : Weena oyatura eiziina rya Mukama arugye omu bibi .
55002020	Omuri nyaruju y'omuntu tihabamu bintu bya zaabu na feeza byonka , kureka habamu n'eby'ebiti n'eby'eibumba . Ebimwe bikoresibwa emirimo y'ekitiinwa , n'ebindi etari y'ekitiinwa .
55002021	Omuntu ku aryeyozyaho ebibi ebyo byona , aryaba ekintu ky'okukoresa eky'omutaano , ahabw'okuba naaba ayehaire mukama we kandi amwiniire omugasho , ashemeire kukoresibwa omurimo gwona omurungi .
55002022	N'ahabw'ekyo guma oyetantare okwetenga okubi okw'eminyeeto , okuratire okuhikiirira , okwikiriza , okukunda n'obusingye , hamwe n'abo abahoogyera Mukama baine omutima gwezire .
55002023	Otariikiriza kwetaasya omu mpaka z'obushema ezitaine buryo ; ahabw'okuba noomanya ku zirugwamu entongane .
55002024	Haza omuheereza wa Mukama tashemereire kuba entongani kureka okugirira buri muntu embabazi , ari omwegyesa w'engoga , orikugumisiriza ,
55002025	kandi orikuhana n'obucureezi abarikumuhakanisa , ngu shana Ruhanga akaabaha okwegarukamu , bamanya amazima ,
55002026	babona kuruga omu mutego gwa Sitaane , ogu abakwatiise kubakoresa ebi arikwenda .
55003001	Mbwenu omanye eki : omu biro by'aha muheru , haryabaho obunaku bw'akabi .
55003002	Manya abantu baryaba abarikwekunda , abarikururuuhira empiiha , abanyamaryo , abeetunguuzi , abajumi b'abantu , abagomera abaabazaire , entasiima , abatahikiriire ,
55003003	abataine saasi , abatarikwikaikanisibwa , ababeiherezi , abashiishagura ebyabo , enshaarizi , enyanga-birungi ,
55003004	endeebya , ebihanda , ab'ebihagi , abakunda okujarama kutari okukunda Ruhanga ,
55003005	abareebeka nk'abanyadiini , kwonka bakahakanisa obushoboorozi bwayo . Abantu nk'abo obeetantare !
55003006	Omuribo harimu abashenshera omu maka , bakahamba abakazi bafiire omutima abaremereirwe ebibi , kandi abarikutwarwa eby'okwetenga okubi ebitari bimwe ,
55003007	abatega buri muntu okutu , kwonka batahikye ha kumanya amazima .
55003008	Nk'oku Yanesi na Yamburesi baahakaniise Musa , n'abo bantu nikwo bahakanisa amazima nibo bantu abu obwengye bwabo bwasiisikaire , ababa ebikwangara by'okwikiriza .
55003009	Kwonka tibarigira bu bahikire hare , ahabw'okuba obushema bwabo buryamanywa boona , nk'obw'abo bashaija babiri .
55003010	Kwonka iwe , okakuratira okwegyesa kwangye , emitwarize yangye , eki ngyenderera omu magara gangye , okwikiriza kwangye , okugumisiriza kwangye , okukunda kwangye , n'okugumizamu kwangye ;
55003011	okuhiiganisibwa kwangye n'okubonabona kwangye . Noomanya ebyambaireho ndi Antiokiya , na Ikonio , kandi na Lusitura ; oku naayemeire okwo kuhiiganisibwa ! Kwonka ebyo byona Mukama akabinkiza .
55003012	Manya boona abarikwenda kugira amagara agarimu okutiina Ruhanga , bakwataniise na Kristo Yesu , baryahiiganisibwa .
55003013	Kwonka abantu ababi n'ababeihabeihi baryayeyongyera kuba babi , babeihabeihe abandi , kandi nabo babeihabeihwe .
55003014	Kwonka iwe , gumira omu bi waayegire okaikiririza kimwe , noomanya owaabikwegyeise .
55003015	Manya okwiha omu buto okamanya Ebyahandiikirwe ebirikwera , ebyakuhabwire ku okujunwa kuri omu kwikiriza Kristo Yesu .
55003016	Ebyahandiikirwe byona bikahandiikisibwa Ruhanga , kandi biine omugasho omu kwegyesa eby'amazima , omu kuhakanisa obuhabe , omu kuhana n'omu kutendeka abantu omu by'okuhikiirira ,
55003017	ngu omuntu wa Ruhanga abone kuba ohikire , oine ebirikwetengwa kukora omurimo gwona omurungi .
55004001	Ninkwehanangiririza omu maisho ga Ruhanga na Kristo Yesu , oricwera abahuriire n'abafiire orubanja , kandi ahabw'okugaruka kwe n'obukama bwe ,
55004002	guma orangirire ekigambo n'omuhimbo , omu bunaku obushemereire n'obutashemereire . Ohane , oteise kandi oyehanangirize otarikwekanasha omu kugumisiriza n'omu kwegyesa .
55004003	Ahabw'okuba obunaku buryahika , obu abantu baryanga kuhurira enyegyesa y'amazima , kwonka ahabw'okugira amatu garikubaryaryata , baryayerundaanira ababeegyesa ebi barikwenda .
55004004	Amatu baryagahenderemu ebiti , ngu barekye kuhurira eby'amazima , bahabire omu kuhurira ebiteekyerezo ebigunzirwe .
55004005	Kwonka iwe , guma otuurize , oyemere okubonabonesibwa , okore omurimo gw'omurangirizi w'Amakuru Marungi , ohikize kimwe obuheereza bwawe .
55004006	Manya nyowe ndi haihi kutambwa nk'empongano y'ebyokunywa eshukwa aha itambiro ; obunaku bwangye bw'okuruga omu nsi buhikire .
55004007	Ndwaine orugamba rurungi , empaka z'okwiruka nziherize , ndinzire okwikiriza .
55004008	Eki ntsigaize n'okutunga ekirunga ky'okuhikiirira eki mbiikiirwe , eki Mukama , omuramuzi ohikiriire , arimpa ahari ekyo Kiro , kandi tiinye nyenka , kureka na boona abakunda okugaruka kwe .
55004009	Teeraho kwija juba ahi ndi .
55004010	Manya Demasi , ahabw'okukunda eby'ensi egi , akantsigaho , yaaza Tesalonika ; Keresensi yaaza Galatiya na Tito yaaza Dalumatiya .
55004011	Luka wenka niwe ntsigaire nawe . Ihayo Mariko , oije nawe , ahabw'okuba nangasira munonga omu murimo gw'obuheereza .
55004012	Tukiko nkamutuma Efeso .
55004013	Omu kwija onyijanire omunagiro gu naatsigire Turoa owa Karipo . Ondeetere n'ebitabo , munomuno eby'emizingo y'empu .
55004014	Alekisandero , omuheesi w'emiringa , akankora kubi munonga ; Mukama niwe arimuzimuurira ebi yaakozire .
55004015	Naiwe omwerinde , ahabw'okuba akarwanisa munonga eby'obutumwa bwaitu .
55004016	Omu kwetonganira kwangye okw'okubanza , tihaine wandwaineho , boona bakampungaho . Nkaabaasibwa ki bareka kukiturwa !
55004017	Kwonka Mukama akandwanaho , yampangaana kurangirira ekigambo omu bwijwire , ngu Abanyamahanga boona babone kukihurira . Ntyo naashahurwa omu kanwa k'entare .
55004018	Mukama aryaguma ankize akabi koona , kandi anjune , ndugyeho mpikye omu bukama bwe obw'omu iguru . Aheebwe ekitiinwa ebiro byona . Amiina .
55004019	Ndamukiza Purisika na Akwila , n'ab'omu ka ya Onesiforo .
55004020	Eraasito akatsigara Korinto , kandi Turofimo nkamutsiga Mileeto arwaire .
55004021	Teeraho nk'oku orikubaasa kwija ebiro by'embeho bitakahikire . Eubulo na Pudensi na Liino na Kalaudiya n'abanyaruganda boona nibakuramutsya .
55004022	Mukama agume naiwe . Embabazi za Ruhanga zigume naimwe .
56001001	Nyowe Paulo , omuheereza wa Ruhanga , kandi entumwa ya Yesu Kristo , naakuramutsya iwe Tito , omwana wangye buzima omu kwikiriza kwaitu twena , ninkwendeza emigisha n'obusingye ebikomooka ahari Ruhanga Taata , na Kristo Yesu Omujuni waitu . Manya nkatumwa kwenegyeza okwikiriza kw'entoore za Ruhanga , n'okubamanyisa amazima agarikuhikaana n'okumutiina ; obwo baine amatsiko g'okutunga amagara agatahwaho , agu Ruhanga otabeiha yaaraganiise iranaira . Haza omu bunaku buhikire Ruhanga ogwo , Omujuni waitu , akooreka ekigambo kye , yandagiira nankwatsa omurimo gw'okukirangirira .
56001002	
56001003	
56001004	
56001005	Eki naakutsigiire Kureete n'okwenda ngu ohikiirize ebyabaire bitakakozirwe , kandi n'okutaho abakuru omuri buri rurembo , nk'oku naakuragiire .
56001006	Ou oraagume waatoorana , abe ari omuntu otaine ki arikuhaahuuzibwa , oshweire omukazi omwe , ou abaana be bari abaikiriza , kandi abatarikwetwa birare nari entahurira .
56001007	Manya omureeberezi , nk'owaakwatsiibwe kureeberera eby'eka ya Ruhanga , ashemereire kuba otaine kirikumuhaahuuzibwa , otari munyamaryo , otarikurahuka kuguubwa kubi , nari omusinzi nari ow'omwaga , nainga orikururuuhira okutunga .
56001008	Kureka abe orikukunira abagyenyi , enkunzi y'ebirungi , orikwebariirira , omwinganisa , orikwera kandi orikutegyeka omubiri gwe .
56001009	Ashemereire kuhamira aha bigambo eby'amazima nk'oku yaabyegyesiibwe , haza abone kushoboororera abantu enyegyesa ehikire , n'okusinga abarikugihakanisa .
56001010	Manya hariho abantu baingi entahurira , abagamba busha kandi engobya , munomuno ab'omu kigombe ky'abashazirwe .
56001011	Abo bashemereire kuhunamibwa , ahabw'okuba nibasheenya amaka nibeegyesa ebi batakwegyeise , ngu babone kwetungira amagoba gakoire .
56001012	Omwe omuribo , omurangi w'abaabo , akagira ati : Abanyakureete obutoosha baba embeihi , enyamaishwa mbi , abanyanda-endiirabusha .
56001013	Kandi obwamushinja obwo n'obw'amazima . N'ahabw'ekyo obahane n'amaani , babone kuba abahikire omu kwikiriza ,
56001014	barereerere aho kuta omutima aha biteekyerezo ebigunjano eby'Ekiyudaaya , nari aha bi abanga amazima baragiira .
56001015	Aha bashemeire , byona biba ebishemeire ; kwonka aha basiisikaire n'abatarikwikiriza , tihariho kiba ekishemeire ; ahabw'okuba obwengye bwabo n'emitima yaabo bisiisikaire .
56001016	Beegamba ku barikumanya Ruhanga ; kwonka omu bi barikukora bamwehakana ; n'ab'okunugwa , entahurira kandi abatashemereire murimo gwona omurungi .
56002001	Kwonka iwe , guma oyegyese ebishemereire enyegyesa ehikire .
56002002	Yehanangirize abagurusi , barekye kusinda , babe abatarikwegiza , abarikwetegyereza , abahikire omu kwikiriza , omu kukunda n'omu kugumisiriza .
56002003	Abakaikuru nabo obeehanangirize otyo , bagire emitwarize y'abarikwera , batarikubeiherera bantu , nari okuba bantabo yaago ; kureka babe ab'okwegyesa ebirungi ,
56002004	babone kumanyiiza abakazi bato kukunda baibabo n'abaana baabo ;
56002005	babe abarikwetegyereza , abatarikushambana , abarikwecurengyera eka , ab'embabazi kandi abarikworobera baibabo , ekigambo kya Ruhanga kibone kutagaywa .
56002006	N'abatsigazi obeehanangirize otyo , babe abeerinzi .
56002007	Omu miringo yoona , guma oyeyorekye ori eky'okureeberaho omu birungi bi orikukora ; n'omu kwegyesa kwawe oyorekye ku ori ow'amazima kandi otarikwegiza .
56002008	Emigambire yaawe ebe ehikire etarikuhaahuuzibwa , orikukuhakanisa abone kwitwa enshoni , ataine kibi kyona eki arikutugambaho .
56002009	Yehanangirize abahuuku kworobera bakama baabo , n'okubananura omuri byona , batari b'okubahakanisa .
56002010	Tibashemereire kwibaguzibwa , kureka okworekyera kimwe obwesigwa obw'amazima ; batyo omuri byona babone kusiimisa enyegyesa ya Ruhanga Omujuni waitu .
56002011	Manya embabazi za Ruhanga zireebekire zaareetera abantu boona kujunwa .
56002012	Ezo mbabazi nizo zitwegyesa okureka eby'okuteeta hari Ruhanga n'okwetenga eby'ensi , tukaguma turi abeerinzi , abahikire kandi abarikutiina Ruhanga omu busingye obu .
56002013	Obwo tutegyereize eki twineho amatsiko marungi , nikwo kuboneka okw'ekitiinwa okwa Ruhanga waitu omukuru , kandi Omujuni waitu Yesu Kristo .
56002014	Kristo ogwo akeehayo ahabwaitu kutucungura omu kutahikiirira kwona , n'okweyereza abantu ngu babe abe ahabwe , baine omuhimbo gw'okukora ebirungi .
56002015	Ebyo obe nibyo waaguma nooyegyesa , nooyehanangiriza noohana n'obushoboorozi bwona . Hatarigira owaakugaya .
56003001	Guma oijutsye abantu baawe kworobera abategyeki n'abaine obushoboorozi , n'okubahurira beeteekateekire kukora omurimo gwona omurungi .
56003002	Batagirira omuntu weena ou baagambaho kubi . Bagume beetantare entongane , babe abacureezi , kandi boorekye abantu boona obufura .
56003003	Manya naitwe ira tukaba turi abashema , entahurira , abahabire , abarikutegyekwa okwetenga okubi n'amashemererwa ebitari bimwe , obwo nitumarira ebiro by'amagara gaitu omu itima n'omu ihari , nitwangwa abantu kandi nitwangana .
56003004	Kwonka embabazi za Ruhanga Omujuni waitu , na rukundo ye aha bantu , ku byareebekire ,
56003005	yaatujuna . Taratujunire habw'okuhikiirira kw'ebi twakozire , kureka ahabw'esaasi ye , naakoresa okwogibwa oku Mutima Orikwera atuheeramu okuzaarwa busya , tukatunga amagara masya .
56003006	Mutima ogwo Ruhanga akamutushukaho omu bushaagaine , naamurabya omuri Yesu Kristo Omujuni waitu ,
56003007	ngu tubone kuhikiirizibwa ahabw'embabazi ze , n'okugira amatsiko g'okutunga amagara agatahwaho .
56003008	Ekigambo ekyo n'eky'okwesigwa . Mbwenu niinyenda ebyo ku obihamisiriza , reero abaikiriize Ruhanga babone kuta omutima aha kwehenengyera okukora ebirungi . Ebyo ni birungi kandi nibigasira abantu .
56003009	Kwonka oyetantare empaka z'obufamutima , n'eby'okurondooza obuzaare , n'okuhakanira eryo , n'entongane ezikwatiraine n'eiteeka ; ahabw'okuba ebyo tibiine mugasho kandi n'ebya busha .
56003010	Orikureetera abandi kwecwaho , ku oraaheze kumuhana rimwe nari kabiri , omurekye .
56003011	Noomanya omuntu nk'ogwo ku ahabire , kandi ku ari enyabibi , orikwemanya ku asingirwe orubanja .
56003012	Ku ndaakutumeho Aritema nari Tukiko , teeraho kwija onshangye Nikopoli , ahabw'okuba niyo mpamize kumarira ebiro by'embeho .
56003013	Teeraho nk'oku orikubaasa kutungira Zeena omunyamateeka na Apolo eby'okubarahukiza orugyendo rwabo ; oreebe ngu tibaine ki babuzirwe .
56003014	Kandi abantu baitu ka beegye kwehenengyera kukora ebirungi , babone kutungira abakyenire eby'okubakwatsa , n'okutaba abataine mugasho .
56003015	Boona abu nyine nibakuramutsya . Naiwe oturamukize abarikutukunda abu tukwatiraine nabo omu kwikiriza . Embabazi za Ruhanga zigume naimwe mwena .
57001001	Nyowe Paulo , embohe ahabwa Kristo Yesu , na Timoteeho mwene waitu , twakuramutsya iwe Filemooni omukozi mugyenzi waitu omukundwa ,
57001002	na Apofiya munyanyaitwe , na Arikipo omuserukare mugyenzi waitu , n'ekigombe ky'abaikiriza eky'omwawe .
57001003	Nitubendeza emigisha n'obusingye ebikomooka ahari Ruhanga Tataitwe , na Mukama Yesu Kristo .
57001004	Obutoosha ku nkwijuka omu kushaba kwangye , nsiima Ruhanga wangye .
57001005	Manya mpurira okukunda n'okwesiga ebi oiniire Mukama Yesu n'abarikwera boona .
57001006	Kandi nshaba , ngu okukwatanisa n'abandi omu kwikiriza kwawe kurugwemu okwongyera kushoboorokyerwa ebirungi byona ebi tutungira omuri Kristo .
57001007	Mwene Taata , rukundo yaawe endeeteire okushemererwa kwingi , yangarura omutima omunda , ahabw'okuba oruhwire emitima y'abarikwera .
57001008	N'ahabw'ekyo , nobu ndaabe ndi mugyenzi waawe omuri Kristo , ntarikutiina kukuragiira kukora ekirikwetengwa ,
57001009	kwonka ahabwa rukundo , nkaasiimire kugira eki naakushaba . Eki nkaayenzire kukikushaba , nobu ndaabe nyowe Paulo , omujwekyerwa wa Kristo Yesu , hati ndi omu kihome ahabwe .
57001010	Ninkweshengyereza ahabw'omwana wangye Onesimo , ou mbaire ishe ndi omu kihome .
57001011	Ira akaba atakwiniire mugasho , kwonka hati buzimazima naakugasira , kandi naanye nangasira .
57001012	Mbwenu ngugwo naamukugarurira , nk'owaakugarurira orura rwangye buzima .
57001013	Nkaashemereirwe kuguma mmwine , ngu ampeereze omu mwanya gwawe ndi omu kihome , ninturwa Amakuru Marungi .
57001014	Kwonka nsiimire kutakora kintu kyona otaikiriize , ngu ekirungi kyawe kirekye kuba eky'okugyemwa , kureka eky'okweyendera .
57001015	Shana nikyo yaakurugiireho okumara omwanya mukye , ngu obone kumugarukanira kimwe ,
57001016	kwonka atakiri muhuuku , kureka naakiraho , ari omunyaruganda omukundwa ; munomuno ahariinye , kandi okukira munonga ahariirwe , okwatiraine nawe omu buntu n'omuri Mukama .
57001017	Mbwenu ku oraabe nombara ngu nkwatwaniise naiwe omu kwikiriza , mmwakiire nk'oku waakuunyakiire .
57001018	Ku araabe buzimazima aine eki arakushaagiize , nari akwineho eibanja ryona , obe niinye waariihuza .
57001019	Nyowe Paulo , naahandiika eki n'omukono gwangye . Niinyija kukwihura nyowe Paulo , ntagambire ku naiwe onyineho eibanja , kandi eryo ibanja niiwe nyakabara .
57001020	Eego , mwene taata , niinyenda ku onnanura omuri Mukama , okaruhuura omutima gwangye nk'omunyaruganda omuri Kristo .
57001021	Naakuhandiikira nyine obwesigye aha kworoba kwawe nimmanya ku orikwija kukora ebirikweshumba aha bi naagamba .
57001022	Kandi ekindi , onteguurire ekishengye ky'okucumbikamu , ahabw'okuba nyine amatsiko , ngu ahabw'okushaba kwanyu niinyija kurekurwa , mbagarukire .
57001023	Epafura , embohe mugyenzi wangye ahabw'okuturwa Kristo Yesu , naakuramutsya ;
57001024	Mariko , Arisitariko , Demasi na Luka abakozi bagyenzi bangye , nabo nibakuramutsya .
57001025	Embabazi za Mukama Yesu Kristo zigume naimwe .
58001001	Ira Ruhanga akaba agambira baatatenkuriitwe omu miringo mingi etari emwe , naaraba omu barangi .
58001002	Kwonka omu biro ebi ebihereerukire , itwe atugambiriire omu Mwana ou yaataireho kuba omuhunguzi w'ebintu byona .
58001003	Niwe kimurinkano ky'ekitiinwa kya Ruhanga , kandi ekyeshusha buzima ky'obwaruhanga bwe , ohigikisa ebintu byona ekigambo kye eky'amaani . Ku yaaherize kukora eky'okwozyaho ebibi , yaashutama aha rubaju rwa buryo orwa Nyakusinga omu iguru .
58001004	Mwana yaakiza atyo baamaraika obukuru , nk'oku eiziina eri yaatungire ririkukiriza kimwe agaabo ekitiinwa .
58001005	Mbwenu ni maraika ki ou Ruhanga aragizire ati : Niiwe Mwana wangye ; eri izooba naakuzaara ? Nainga shi ati : Ndyamubeera ishe , nawe ambeere omwana ?
58001006	Kandi hoona , obu Ruhanga yaareeta Omwana we omujigaijo omu nsi , akagira ati : Ka baamaraika ba Ruhanga boona bamuramye .
58001007	Haza ahari baamaraika yaagira ati : Ruhanga ahindura baamaraika be omuyaga , n'abaheereza be abahindura endimi z'omuriro .
58001008	Kwonka aha Mwana we , akagira ati : Ai Ruhanga , ekitebe kyawe ky'obugabe n'eky'ebiro n'ebiro ; obugabe bwawe obutegyekyesa obwinganisa .
58001009	Okunda okuhikiirira kandi oyanga okutahikiirira ; nikyo Ruhanga , Ruhanga waawe , akusiigiire amajuta okashemererwa okukira bagyenzi baawe , akakuha obunanukye bw'okusiigwa amajuta g'obugabe .
58001010	Kandi ati : Iwe Nyakubaho , omu kutandika okahanga ensi , n'eiguru waarikoresa engaro zaawe .
58001011	Ebyo biryahwaho , kwonka Iwe ogumaho . Byona biryakura nk'ekijwaro ,
58001012	oryabikuba nk'omunagiro , bihindukye nk'oku bahindura ebijwaro . Kwonka iwe , oguma ori nk'oku ori ; n'emyaka yaawe terihwaho .
58001013	Kandi ni maraika ki ou Ruhanga aragizire ati : Shutama aha rubaju rwangye rwa buryo , okuhitsya obu ndihindura abazigu baawe , endibatiro y'ebigyere byawe ?
58001014	Nbwenu baamaraika boona t'emitima erikuheereza Ruhanga , eyaatumirwe kukwatsa ab'okutunga okujunwa ?
58002001	Nikyo tushemereire kuta munonga omutima aha bi twahurira , ngu tutakaahaba tukabirugaho .
58002002	Ekigambo ekyarangiriirwe baamaraika kikareebeka kiri eky'amazima , kandi weena otarakikuratiire nari okukyorobera akatunga ekifubiro ekimushemereire .
58002003	Mbwenu itwe turyakira tuta , ku turiba tuteetaire ha kujunwa kukuru okurikwingana kutyo ? Mukama niwe yaabandize kukuturangirira , abaamuhuriire nabo baakutuhamiza .
58002004	Na Ruhanga yaataho okukuhamya n'obumanyiso n'eby'okutangaaza n'eby'amahano ebitari bimwe . Yaataho n'okugaba ebiconco bya Mutima orikwera , nk'oku arikwenda .
58002005	Manya baamaraika tibo Ruhanga yaahaire ensi eribaho kugitegyeka ei turikugambaho .
58002006	Ahandi omu Byahandiikirwe kikagambwa kiti : Omuntu ni kintu ki , iwe kumwijuka , nari omwana w'omuntu , iwe kumwetaho ?
58002007	Okamuhanga , yaabura hakye kwingana na baamaraika , waamujweka ekirunga ky'ekitiinwa n'okuhimbisibwa , waamwemeka kutegyeka ebi waakozire n'emikono yaawe ,
58002008	waata ebintu byona ahansi y'ebigyere bye . Mbwenu omu kutegyekyesa omuntu ebintu byona , tihaine kintu kyona eki yaatsigireho atakimutegyekyeise . Kwonka hati titukareebire omuntu naategyeka ebintu byona .
58002009	Kureka Yesu , owaagarwirwe ahansi ya baamaraika omwanya mukye , niwe turikureeba ajwekirwe ekirunga ky'ekitiinwa n'okuhimbisibwa , ahabw'okwemera obusaasi bw'okufa . Ruhanga ahabw'embabazi ze akakora ebyo byona , ngu Yesu afe ahabw'abantu boona .
58002010	Manya kikaba kihikire Ruhanga , ou ebintu byona bibaho ahabwe kandi obibaisaho , ngu omu kwenda kuhitsya abaana baingi aha kitiinwa , ashemereire kubanza kuhindura owaabareeteire okujunwa okuhikiire kimwe , naamurabya omu busaasi .
58002011	Ahabw'okuba ogwo oyeza , n'abo abeezibwa , boona baine obukomooko bumwe . Nikyo atarikwatirwa nshoni kubeeta beene ishe ,
58002012	naagira ati : Ndyarangirira eiziina ryawe omuri beene waitu nkuhimbisize omu ruteerane ruhango .
58002013	Kandi ahandi ati : Ndyamwesiga . N'ahandi ati : Reeba ndi aha hamwe n'abaana abu Ruhanga yampaire .
58002014	N'ahabw'ekyo nk'oku abaana bagira omubiri n'eshagama , na Yesu nikwo yaabaire omuntu nkabo . Ekyo akakikora ngu omu kufa kwe abone kucwekyereza ogwo ogira obushoboorozi bwa rufu , niwe Sitaane ;
58002015	kandi ngu aihe omu buhuuku abantu boona , abaabaire bamazire amagara gaabo goona bari abahuuku ahabw'okutiina okufa .
58002016	Manya baamaraika tibo aine nabo obuzaare , kureka abwine na baijukuru ba Aburahamu , nk'oku ekyahandiikirwe kirikugira .
58002017	N'ahabw'ekyo kikamushemerera kushushana na beene ishe omu miringo yoona , ngu abone kuba omuhongyerezi omukuru ow'embabazi , kandi omwesigwa omu kuheereza Ruhanga , naahongyerera ebibi by'abantu .
58002018	Ahabw'okuba we , nk'oku yaabonabonesiibwe atyo kandi akoohibwa , naabaasa kuhwera abo abarikwohibwa .
58003001	N'ahabw'ekyo , banyaruganda abarikwera , naimwe abaayetsirwe kubagana amagara g'omu iguru , muteekateekye munonga ahari Yesu entumwa , kandi omuhongyerezi omukuru ow'enyikiriza yaitu .
58003002	Akaba ari omwesigwa ahari ogwo owaamutaireho , nk'oku Musa nawe yaabaire ari omwesigwa omu nju ya Ruhanga yoona .
58003003	Kwonka Yesu akamanywa ku ashemereire kuheebwa ekitiinwa ekirikukira ekya Musa , nk'oku omwombeki w'enju agira ekitiinwa kirikukira eky'egyo nju .
58003004	Manya enju yoona egira omwombeki , kwonka omwombeki w'ebintu byona ni Ruhanga .
58003005	Mbwenu Musa akaba ari omwesigwa omu nju ya Ruhanga yoona , nk'omugaragwa w'okuhamya ebyabaire nibiija kugambwaho bwanyima .
58003006	Haza Kristo we akaba ari omwesigwa ahabw'okuba akaba ari omwana wa Ruhanga orikureeberera enju ye . Kandi egyo nju niitwe , twaba tuhamize obwesigye bwaitu kandi nitubwesiimira ahabw'ebi twineho amatsiko .
58003007	N'ahabw'ekyo nk'oku Mutima Orikwera arikugira ati : Eri izooba ku muraahurire eiraka rye ,
58003008	mutagangaaza emitima yaanyu nk'obu mwangomera aha kiro ky'okugyezibwa omu ihamba ,
58003009	ei baashwenkuriimwe bangyereize , n'obu baraabe baamazire emyaka makumi ana nibareeba ebi ndikukora .
58003010	Nikyo naagwisiziibwe kubi ab'obusingye obwo , nkagira nti : Obutoosha omu mitima yaabo bahaba ; tibakamanyaga mitwarize yangye .
58003011	Nikyo naarahiriire nyine ekiniga , nti : Tibaritaaha mu kihuumuro ki mbainiire .
58003012	Banyaruganda , mwerinde , omuriimwe hatakaabamu oine omutima mubi , ogutarikwikiriza , gukamureetera kuruga ahari Ruhanga ohuriire .
58003013	Kwonka buri izooba mugumyane obunaku butakarengire , omuriimwe hatagira owaagangaazibwa okubeihwabeihwa ekibi .
58003014	Ahabw'okuba tukwatanisiize omuri Kristo , twaba nituhamiza kimwe obwesigye bwaitu obwabandize , tukabuhitsya aha muheru .
58003015	Manya ekyahandiikirwe nikigira kiti : Eri izooba , ku muraahurire eiraka rye , mutagangaaza emitima yaanyu nk'obu mwangomera .
58003016	Mbwenu ni baahi abaahuriire , haza bakagoma ? T'abo boona abaarugire Misiri beebembeirwe Musa ?
58003017	Kandi abaamazire emyaka makumi ana nibamugwisa kubi ni baahi ? T'abo abaasiisire , abu emitumbi yaabo yaagwereraine omu ihamba ?
58003018	Kandi ni baahi abu yaarahiriire , ati : Tibaritaaha mu kihuumuro kimbainiire ? T'abo abaagomire ?
58003019	N'ahabw'ekyo nitureeba ku baaremirwe kutaahamu ahabw'okutaikiriza .
58004001	Mbwenu okuraganisa kw'okutaaha omu kihuumuro kya Ruhanga ku kuraabe kukiriho , ka twerinde , hatakaagira omuriimwe owaashangwa aremirwe kukihikaho .
58004002	Ahabw'okuba naitwe Amakuru Marungi gakatuhikaho , nkabo oku gaabahikireho . Kwonka obutumwa obu baahuriire tibwine ki bwabagasiire , ahabw'okuba abaabuhuriire bakashangwa bataine kwikiriza .
58004003	Manya itwe abaikiriza , tutaaha omuri ekyo kihuumuro , nk'oku yaagizire ati : Nikyo naagiriire ekiniga , nkarahira nti : Tibaritaaha mu kihuumuro kyangye ; n'obu emirimo ye eraabe yaahwaire obu ensi yaahangwa .
58004004	Manya ahandi akagamba aha kiro kya mushanju ati : Ruhanga akahuumura aha kiro kya mushanju , yaareka kukora emirimo ye yoona .
58004005	Kandi hoona aho niho yaagiriire ati : Tibaritaaha mu kihuumuro kyangye .
58004006	Bariya abaabandize kuhurira Amakuru Marungi , bakaremwa kukitaahamu ahabw'okutaikiriza kwabo . Kwonka hariho abandi abaikiriziibwe kukitaahamu , bakahuumura hamwe na Ruhanga .
58004007	Nikyo Ruhanga yaateereireho ekindi kiro ekirikwetwa Eri izooba , akakigambira omuri Daudi hahingwireho ebiro bingi , omu bigambo ebyaheza kugambwaho , ati : Eri izooba , ku muraahurire eiraka rye , mutagangaaza emitima yaanyu .
58004008	Manya kuri Yoshua yaabahikize omuri ekyo kihuumuro , Ruhanga takugambire bwanyima aha rindi izooba .
58004009	N'ahabw'ekyo hakiriyo ekihuumuro kya Sabato ekibiikiirwe abantu ba Ruhanga .
58004010	Ahabw'okuba weena otaaha omu kihuumuro kya Ruhanga , arekyera aho kukora emirimo ye , nk'oku Ruhanga yaarekire eye .
58004011	Reero nu , ka twezirikye kutaaha omuri ekyo kihuumuro , hatakaagira owaagwisibwa okugoma kw'omuringo nk'ogwo .
58004012	Manya ekigambo kya Ruhanga kiine amagara kandi nikikora ; kiine obwogi okukira rurara y'amoogi abiri . Nikicumita , kihika ei kitaanisiza omutima n'amagara , engingo n'omushokooro ; kandi kimanyira kimwe ebiteekateeko by'omuntu , n'ebi omutima gwe gurikwenda kukora .
58004013	Tihariho kihangirwe kyona ekisherekirwe omu maisho ga Ruhanga , kureka byona byerwirwe biri entangaare , omu maisho g'Ogwo ou turi ab'okweshoboororaho .
58004014	Mbwenu nk'oku twine omuhongyerezi omukuru , owaataahire omu iguru , niwe Yesu Omwana wa Ruhanga , ka tuhamire omu kwikiriza kwaitu oku twayatwire .
58004015	Ahabw'okuba titwine Muhongyerezi omukuru , otarikubaasa kusaasira hamwe naitwe omu bweremwa bwaitu , kureka ogwo owaayohiibwe omu miringo yoona nkaitwe , kwonka atakore kibi .
58004016	N'ahabw'ekyo , n'obwesigye bwingi , ka twirire haihi ekitebe kya Ruhanga ow'embabazi , tubone kugirirwa esaasi n'okutunga emigisha y'okutuhwera omu bunaku bu turikugyetengyeramu .
58005001	Manya omuhongyerezi omukuru weena otoorainwe omu bantu , ateebwaho kubamarira eby'akakwate kaabo na Ruhanga , kuhayo emitoijo n'ebitambo eby'okuhongyerera ebibi .
58005002	Naabaasa kutwaza gye abashema n'abahabire , ahabw'okuba nawe obweremwa bumuturukire oku n'oku .
58005003	N'ahabw'ekyo aba ow'okuhonga ebitambo ahabw'ebibi bye wenka , n'ahabw'ebyabandi bantu .
58005004	Kandi tihariho n'omwe oyeha obwo bukuru , atabweteirwe Ruhanga nk'oku Arooni yaabweteirwe .
58005005	Na Kristo tareetungwire kuba omuhongyerezi omukuru , kureka akateebwaho Ogwo owaamugizire ati : Ori Omwana wangye ; eri izooba naakuzaara .
58005006	Kandi n'ahandi naagira ati : Ori omuhongyerezi ow'orugyero rwa Melikizedeki , kandi nikwo origuma ebiro byona .
58005007	Yesu , omu biro bi yaamazire omu nsi , akashaba , yaayeshengyereza n'amarira , yaahoogyera Ruhanga owaakubaasize kumukiza okufa , kandi ahabw'okumutiina yaahurirwa .
58005008	N'obu araabe yaabaire ari Omwana wa Ruhanga , kwonka ebi yaabonabonesiibwe bikamwegyesa okworoba .
58005009	Ku yaaherize kuhikiiririzibwa kimwe , yaahinduka oreetera abamworobera boona kutunga okujunwa okutahwaho ;
58005010	obwo Ruhanga yaaherize kumurangirira ku ari omuhongyerezi omukuru ow'orugyero rwa Melikizedeki .
58005011	Ekyo twine bingi eby'okukigambaho , kwonka biine eishoboorora , ahabw'okuba muhindukire abatarikurahuka kushoboorokyerwa .
58005012	Omu bunaku obu , n'obu muraabe mushemereire kuba abeegyesa , kwonka nimwetenga kugira ow'okubeegyesa obundi ebigambo bya Ruhanga ebibandizibwaho . Nimwetenga amate , bitari byokurya bigumire .
58005013	Manya weena otungwa amate , aba akiri mubisi omu kigambo ky'okuhikiirira , ahabw'okuba n'omwana .
58005014	Kwonka ebyokurya ebigumire biba eby'abaahamire omu by'omutima , abaamanyire bukuru kutaanisa ekirungi n'ekibi .
58006001	N'ahabw'ekyo ka turekye kwegyesa ebya Kristo ebi twabandiizeho , tugumizemu kuhika aha by'abaahamire omu by'omutima . Turekye kugaruka kutaho omusingi gw'okweteisa ebifiire ebi twabaire nitukora , kandi n'eby'okwikiriza Ruhanga ,
58006002	n'okwegyesa eby'emigyenzo y'okweyeza , eby'okutaho engaro , eby'okuzooka kw'abafiire , n'eby'okucwerwa orubanja rwa bwamperayo .
58006003	Ekyo turyakikora Ruhanga ku ariba asiimire .
58006004	Manya abantu abaabaire baayakiirwe omushana gwa Ruhanga , bwanyima bakagwa , kiba kitakibaasika kubeeteisisa obwa kabiri , ahabw'okuba baba baarorize aha burungi bwa Ruhanga , kandi baatungire Mutima Orikwera .
58006005	Baba baarorize aha burungi bw'ekigambo kya Ruhanga n'aha maani g'obusingye oburiija .
58006006	Bwanyima bagwa , bagaruka babamba Omwana wa Ruhanga aha musharaba kandi bamuhemura butunu .
58006007	Ruhanga aha omugisha eitaka erihaaga enjura erigwireho kaingi , rikeeza ebimera ebirikugasira abaarihingire .
58006008	Kwonka eryo itaka ku rimeza amahwa n'amatojo , riba ritakiine mugasho , ryenagire omu kabi k'okukyeenwa Ruhanga , n'okucwekyerezibwa omuriro .
58006009	Kwonka , imwe abakundwa , n'obu turaabe nitugamba tutyo , ahabwanyu nituhamya ku mwine ebirungi ebirikukiraho , eby'okubahitsya aha kujunwa .
58006010	Manya Ruhanga n'omwinganisa , takaabaasa kurenzya amaisho ebi mukora , na rukundo ei mwayorekire ahabwe nimuheereza abarikwera , nk'oku murikukora na hati .
58006011	Nitwenda buri omwe omuriimwe ku ayoreka omuhimbo nk'ogwo okuhitsya aha muheru , obu ebi aineho amatsiko birihikiiririzibwa kimwe .
58006012	Titurikwenda ngu mube abarikweganda , kureka okuba nk'abo abaikiriza n'abagumisiriza , haza bakahungura ebi Ruhanga yaaraganiise .
58006013	Manya Ruhanga , obu yaaraganisa Aburahamu , ahabw'okushangwa ataine ondiijo orikumukira ou akurahiire , akeerahira ,
58006014	naagira ati : Buzimazima ndyakuha omugisha , nkuzaarurukanise .
58006015	Reero Aburahamu , ku yaagumisiriize atyo , yaatunga eki yaaraganisiibwe .
58006016	N'ekya buzima , abantu barahira orikubakira , kandi ekibamara empaka n'okurahira .
58006017	Na Ruhanga , ku yaayenzire kuhamiza ab'okuhungura eki yaaraganiise , oku atahindura naama ye , yaagihamisa endahiro .
58006018	Ruhanga ogwo nikwo kukoresa ebintu bibiri ebitahinduka , ebi atabaasa kubeiheramu . N'ahabw'ekyo , itwe abaamuhungiireho , ebyo bintu byombi bituteera omuhimbo gw'okuhamira aha matsiko g'okutunga ebi yaaturaganiise .
58006019	Ago matsiko n'agaitu . Gari nk'enkondo eri omu mitima yaitu , kandi gahamiiremu kimwe . Googa omu mukingo , gahika endugu
58006020	ei Yesu , kateera-rume , yaatucwereire ekirari , ari omuhongyerezi omukuru ow'orugyero rwa Melikizedeki , kandi nikwo ariguma ebiro byona .
58007001	Melikizedeki ogwo akaba ari omugabe wa Saleemu , kandi omuhongyerezi wa Ruhanga Rukiraboona . Akabugana Aburahamu naaruga aha rugamba kwita abagabe , yaamushabira omugisha .
58007002	Aburahamu nawe yaamucweraho ekicweka kya ikumi ky'ebi yaabaire anyagire . Amakuru g'okubanza g'eiziina Melikizedeki , ngu n'omugabe w'okuhikiirira , kandi ngu n'omugabe wa Saleemu , amakuru ngu omugabe w'obusingye .
58007003	Omu Byahandiikirwe tibarikworeka ishe nari nyina , nainga akarande ka baishenkuru , n'obu kwakuba okworeka okuzaarwa kwe nari okufa kwe . Bamushushanisa nk'Omwana wa Ruhanga ; atuura ari omuhongyerezi ebiro byona .
58007004	Ebishi n'omuntu rugambwa , ou tatenkuriitwe Aburahamu yaahaire kimwe kya ikumi ky'eminyago !
58007005	Kandi baijukuru ba Leevi abo , abatunga omwoga gw'obuhongyerezi , baikirizibwa omu iteeka kutwara kimwe kya ikumi ekirikuruga omu bantu beene waabo , nabo nobu baraabe bari ab'orura rwa Aburahamu .
58007006	Kwonka ogwo muntu owaabaire atarikubakomookamu , Aburahamu akamutoijera kimwe kya ikumi , kandi yaashabira omugisha ogwo owaabaire yaaraganisiibwe .
58007007	Tihariho kubangaanisa , omuto niwe ashabirwa omukuru emigisha .
58007008	Omu bahongyerezi , kimwe kya ikumi kitungwa abantu abafa ; kwonka ahari Melikizedeki kikatungwa omwe obaho , nk'oku ekyahandiikirwe kirikugira .
58007009	Nangwa kikaabaasika kugambwa ngu na Leevi otunga bimwe bya ikumi , nawe eby'eikumi ebye akabitoijera omuri Aburahamu ;
58007010	ahabw'okuba akaba akiri omu shagama ya ishenkuru , obu Melikizedeki yaamubugana .
58007011	Mbwenu okuhikiirira ku kuraabe kwabaire nikubaasa kutungirwa omu buhongyerezi bw'Abaleevi , - obu abantu baatungiiremu eiteeka ondiijo muhongyerezi akaabaire naayetengyerwa ki kuruga omu rubu rwa Melikizedeki , atari ow'orubu orugambwaho orwa Arooni ?
58007012	Manya ku habaho okuhinduka omu buhongyerezi , biri n'omu iteeka hashemereire kubamu okuhinduka .
58007013	Orikugambwaho ebyo byona akaba ari ow'orundi ruganda , orwabaire rutakarugwamuga muntu n'omwe kuheereza aha itambiro .
58007014	Manya nikimanywa butunu ku Mukama waitu yaakomookire omuri Yuda , kandi Musa taine ki yaagambire aha bahongyerezi ekikwatiraine n'orwo ruganda .
58007015	Ekyo nikikira kweyoreka gye haabaho omuhongyerezi ondiijo orikushushana Melikizedeki .
58007016	Ogwo muhongyerezi akaba atatairweho naayema omu iteeka eirtairweho abantu ; kureka akaba omuhongyerezi ahabw'amaani g'amagara agatabaasa kuhwerekyerezibwa .
58007017	Manya ebyahandiikirwe nibigira biti : Ori omuhongyerezi ow'orugyero rwa Melikizedeki , kandi nikwo origuma ebiro byona .
58007018	Aha rubaju rumwe , ekiragiro ekyabandize nikiihwaho ahabw'okutagira maani na mugasho .
58007019	Manya eiteeka tiriine ki ryahikiize kimwe ; n'aha rundi rubaju , haateebwaho amatsiko agarikuhitaho , agatubaasisa kwiririra Ruhanga .
58007020	Kandi ekyo tikirabaireho ahatari ndahiro .
58007021	Manya abaabandize kuba abahongyerezi , bakatunga omwoga gwabo ahatari ndahiro , kwonka Yesu akabuheebwa n'endahiro erikugira eti : Mukama akarahira kandi tarihindura ki yaarahiire , ati : Ori omuhongyerezi , kandi nikwo origuma ebiro byona .
58007022	Ekyo nikyo kyahindwire Yesu kuba omwemererezi w'endagaano erikukira oburungi .
58007023	Abahongyerezi abaabandize bakaba baba baingi omu kukuratana , ahabw'okuba rufu ekaba ebazibira kugumizamu omwoga gwabo .
58007024	Kwonka Yesu , ahabw'okuba agumaho ebiro byona , nikyo atuurira aine obuhongyerezi bw'obutwire , obutarikubaasa kuhungurwa ondi .
58007025	N'ahabw'ekyo ebiro byona abaasa kujuna abairirira Ruhanga nibaraba omuriwe , ahabw'okuba obutoosha atuura naabeeshengyerereza .
58007026	Manya kikaba kihikire itwe kutunga omuhongyerezi omukuru nk'ogwo , orikwera , otahaahuuzibwa , otaine kamogo , otabarirwa mu basiisi , owaatungwirwe akakira eby'omu iguru byona .
58007027	We , tikirikumwetengyesa nk'abandi bahongyerezi abakuru kuhonga ebitambo buri izooba , okubanza aha bw'ebibi bye , na bwanyima ahabw'eby'abandi bantu . Ekyo we akakikora rimwe yaaheza , obu yaayehayo .
58007028	Buzimazima , eiteeka ritaho abantu ab'amaani makye kuba abahongyerezi abakuru ; kwonka ekigambo ky'endahiro ya Ruhanga , ekyaizire bwanyima y'eiteeka , kitaho Mwana owaahikiiriziibwe kimwe ebiro byona .
58008001	Mbwenu omu bi turikugamba , ekikuru nikyo eki : Omuhongyerezi ogwo omukuru ou twine ayemi ati : ashutami aha rubaju rwa buryo orw'ekitebe ky'obugabe ekya Nyakusinga omu iguru .
58008002	N'omuheereza w'omu mwanya ogurikwera , kandi ow'omu ihema nyakabara , eritaratairweho muntu , kureka Mukama .
58008003	Manya omuhongyerezi omukuru weena ateebwaho kutoija emitoijo n'okuhonga ebitambo . N'ahabw'ekyo ogu Muhongyerezi mukuru waitu nawe ashemereire kugira eky'okuhonga .
58008004	Mbwenu kuri yaabaire ari omu nsi , takubaire muhongyerezi n'akakye , ahabw'okuba hariho abahongyerezi abahayo emitoijo nk'oku eiteeka riragiira .
58008005	Bo ebi bakora biba eky'okureeberaho , n'ekinyimanyimi ky'omwanya ogurikwera ogw'omu iguru . Manya Musa ku yaabaire naaza kutaho eihema , Ruhanga yaamuhabura naamugira ati : Oreebe ngu byona ebi oraakore , nibishushana n'ebi waayorekirwe aha rushozi .
58008006	Kwonka omu mazima , Kristo akaheebwa obuheereza oburikuhita obw'abaira , nk'oku endagaano ei arimu ari omuteeranizi wa Ruhanga n'abantu erikuhitaho , ahabw'okuba ekakorwa neehamira aha byaraganisiibwe ebirikukirayo oburungi .
58008007	Endagaano eyaabandize kuri yaabaire etaine kishobiremu , eya kabiri tekwetengirwe .
58008008	Manya Ruhanga , ku yaareebire omu bantu be ekishobire , yaagira ati : Nyakubaho naagira ati : Obunaku buryahika ndagaane endagaano nsya n'enju ya Isiraeli , kandi n'enju ya Yuda .
58008009	Egyo ndagaano ensya terishushana n'endagaano ei naaragaine na baishebo , obu naabakwata omukono nkabaiha omu nsi ya Misiri . Bo tibarahamiire ha ndagaano yangye , naanye nikyo ntarabeeteereireho ; nikwo Nyakubaho arikugira .
58008010	Nyakubaho naagira ati : Ebiro ebyo ku birihwaho , egi niyo ndagaano ei ndiragaana n'enju ya Isiraeli : Ndyata amateeka gangye omu biteekateeko byabo , ngahandiikye omu mitima yaabo ; kandi mbe Ruhanga waabo , nabo babe abantu bangye .
58008011	Tibaryegyesana buri muntu na mugyenzi we , nari buri muntu na mwene ishe , bati : Manya Mukama . Ahabw'okuba boona baryammanya , okwiha aha muto okuta aha mukuru .
58008012	Ndyabasaasira ebicumuro byabo , n'ebibi byabo tindibiijuka bundi .
58008013	Ruhanga ku arikugamba aha ndagaano ensya , biri ahangwire eyaabandize ; kandi kyona ekikura kikahanguura , kiba kiri haihi kuhwaho .
58009001	Nangwa n'endagaano eya ira ekaba egira emigyenzo y'okuramya , n'omwanya ogurikwera ogw'omu nsi .
58009002	Ahabw'okuba hakaba hariho eihema eritairweho , eri ekishengye kyaryo ekirikubandizibwaho kyabaire kibamu ekikondo ky'amatabaaza n'emeeza n'omugaati ogumurikiirwe Ruhanga ; nikyeetwa Omwanya Ogurikwera ;
58009003	omunda y'omukingo gwa kabiri hariyo eihema eririkwetwa Omwanya ogurikukirira kimwe Okwera .
58009004	Omwo hakaba harimu eitambiro ry'ezaabu ery'okwotereraho obubaani , n'eshanduukye y'endagaano eshwekirwe ezaabu embaju zoona . Egyo shanduukye ekaba ebamu orubindi rw'ezaabu orurimu emaanu , n'enkoni ya Arooni eyaaginire , kandi n'ebishate by'amabaare g'endagaano ;
58009005	ahaiguru yaayo hariho baakerubi b'ekitiinwa , basangiire ekitebe ky'okusaasira . Ebyo byona obwa hati titurikubaasa kubitondoora .
58009006	Ebyo ku byaherize kukorwa bityo , abahongyerezi baaguma nibataaha omu ihema eririkubandizibwaho , nibakoreramu emigyenzo yaabo y'obuhongyerezi .
58009007	Kwonka omu rya kabiri , omuhongyerezi omukuru wenka niwe yaabaire azamu , kandi akaba atazamu ataine shagama y'okwetambirira , n'okutambirira ebibi by'abantu .
58009008	Omuri ekyo , Mutima Orikwera naamanyisa ku omuhanda ogurikutaaha omu mwanya ogurikwera gutakaigukire , okwiha obu eihema ery'okubanza rikyemereireho .
58009009	Ekyo nikimanyisa obusingye obu oburiho . Okwihirira omuri ebyo , empongano n'ebitambo , ebitabaasa kuhikiiririza kimwe omutima gw'orikuramya , biheebwayo .
58009010	Biine akakwate n'ebyokurya n'ebyokunywa n'eby'okweyeza ebitari bimwe . Niyo migyenzo y'abantu buntu , eyaatairweho okuhitsya obu obunaku bw'okugarura ebintu busya burihika .
58009011	Kwonka Kristo ku yaizire ari omuhongyerezi omukuru ow'ebirungi ebiriija , yaaraba omu ihema eririkukira obukuru n'okuhikiirira - - eri ihema rikaba ritakozirwe na mikono , nikwo kugira ngu ritari ry'omu bihangirwe ebi .
58009012	Atyo yaataaha rimwe heza omu Mwanya ogurikukirira kimwe Okwera , atatwairemu shagama y'embuzi nari y'enyana , kureka eshagama ye wenka , haza yaatutungira okucungurwa okutarihwaho .
58009013	Okumiisiira abantu basiisikaire , eshagama y'embuzi n'ey'enimi kandi n'eiju ry'enyana ecwekyeize kimwe , ku kuraabe kweza omubiri ,
58009014	mbwenu shi eshagama ya Kristo owaayehaireyo omuri Mutima otahwaho , ataine kamogo ahari Ruhanga , terikukiraho kweza emitima yaanyu neegyozyaho ebikoro bifiire , haza mukabona kuheereza Ruhanga ohuriire ?
58009015	N'ahabw'ekyo , Kristo niwe muteeranizi w'endagaano ensya , ngu abaayetsirwe babone kutunga obuhunguzi obutahwaho obwaraganisiibwe . Okufa kwe okwabaireho , nikwo kubacungura omu bibi ebi baakozire bakiri omu ndagaano eya ira .
58009016	Manya okuraga tikuhikiirizibwa kiraga atakafiire .
58009017	Ahabw'okuba okuraga okwo kutandika kukora haabaho okufa , kandi tikugira maani nyakuraga akiriho .
58009018	N'ahabw'ekyo n'endagaano eyaabandize terahamiibwe ahatari shagama .
58009019	Ahabw'okuba Musa , ku yaaherize kurangirira abantu boona ebiragiro byona eby'omu iteeka , yaabakura eshagama y'enyana n'ey'embuzi n'amaizi n'ebyoya by'entaama ebirikutukura n'enyaweera , yaabimiisiira ekitabo ky'eiteeka n'abantu boona ,
58009020	naagira ati : Egi niyo shagama y'endagaano , ei Ruhanga yaabaragiire kukuratira .
58009021	Kandi omu muringo nigwo gumwe , egyo shagama yaagimiisiira eihema n'ebintu byona ebikoresibwa omu kuramya .
58009022	Buzimazima omu iteeka haihi ebintu byona byezibwa eshagama ; kandi ahatari kusheesha shagama , tihabaho kusaasirwa ebibi .
58009023	N'ahabw'ekyo , ebirikushusha eby'omu iguru , kikabyetengyesa kwezibwa egyo migyenzo . Kwonka eby'omu iguru byo byezibwa ebitambo ebirikuhita biri .
58009024	Manya Kristo tarataahire mu mwanya ogurikwera ogukozirwe n'emikono , oguri ekyeshusha ky'ogw'amazima ; kureka akataaha omu iguru nyaiteeka , ngu abone kuguma naareebeka omu maisho ga Ruhanga , kututonganira .
58009025	Kandi taragumire naayehayo kaingi , nk'oku omuhongyerezi omukuru ataaha omu Mwanya Ogurikwera buri mwaka n'eshagama etari ye .
58009026	Kuri kyabaire kityo , akaabaire ari ow'okuguma naabonabonesibwa okwiha aha kuhangwa kw'ensi . Kwonka mbwenu , aha muheru gw'obusingye obu , akareebeka rimwe yaaheza , ngu abone kwihaho ebibi naayetamba .
58009027	Abantu boona bakateerwaho okufa rimwe , na bwanyima bakacwerwa Ruhanga orubanja .
58009028	Na Kristo nikwo yaahairweyo rimwe , kwihaho ebibi bya baingi . Mbwenu aryareebeka omurundi gwa kabiri , ataiziriire kibi , kureka okujuna abariba bamutegyereize n'ekihika .
58010001	Manya eiteeka rikaba riri ekinyimanyimi ky'ebirungi ebyabaire nibyenda kwija , bitari ebiriho ebya nyamazima . N'ahabw'ekyo tibibaasa n'akakye kuhikiiririza kimwe abarikuramya baine ebitambo ebyabaire biheebwayo buri mwaka .
58010002	Ku kyakubaire kiri kityo , tibyakurekyeirwe aho kutambwa ? Abarikuramya kuri baayeziibwe rimwe heza , tibaakubaire nibeemanya ku baine ekibi .
58010003	Kwonka okuhayo ebyo bitambo kuba nikubaijutsya ebibi byabo buri mwaka .
58010004	Manya tikirikubaasika eshagama y'enimi n'ey'embuzi kwihaho ebibi .
58010005	Nikyo Kristo , obu yaija omu nsi , yaagiriire ati : Iwe torenzire kitambo na mpongano , kureka okanteekateekyera omubiri .
58010006	Empongano zicwekize , n'ebitambo by'okukarabira ebibi torabisiimire .
58010007	Naanye nikwo kugira nti : Ai Ruhanga , reeba , naija kukora eki okunda nk'oku kyampandiikirweho omu kitabo ky'eiteeka .
58010008	Aharuguru ku yaagizire ati : Torenzire kandi torasiimire bitambo na mpongano , n'obu zaakuba empongano ezicwekize nari eby'okuhongyerera ebibi nibyo ebyo ebiheebwayo nk'oku eiteeka riragiira ,
58010009	akongyera yaagira ati : Reeba , naija kukora eki okunda . Atyo Kristo yaihaho ebitambo ebya ira : omu mwanya gwabyo yaatamu ekitambo eky'okwehonga kwe .
58010010	Reero ahabwa Yesu Kristo kukora eki Ruhanga yaabaire naamwenza , twena tukeezibwa ahabw'ekitambo eki yaahongire rimwe heza , naahayo omubiri gwe .
58010011	Manya buri muhongyerezi ayemerera buri izooba naakora eby'omwoga gwe kuhayo kaingi ebyo bitambo ebitabaasiza kimwe kwihaho ebibi .
58010012	Kwonka Kristo , ku yaaherize kuhayo ekitambo kimwe kyonka eky'ebiro byona ahabw'ebibi , yaashutama aha rubaju rwa buryo orwa Ruhanga .
58010013	Okwiha obwo atuura ategyereize , okuhitsya obu abazigu be barihindurwa endibatiro y'ebigyere bye .
58010014	Manya omu kuhayo ekitambo kimwe kyonka , akahikiiririza kimwe ebiro byona abeezibwa .
58010015	Na Mutima Orikwera ekyo naakituhamiza . Okubanza akagira ati :
58010016	Nyakubaho naagira ati : Ebyo biro ku birihwaho , egi niyo ndagaano ei ndiragaana nabo : Ndyata amateeka gangye omu mitima yaabo , ngahandiikye omu biteekateeko byabo .
58010017	Kandi yaagaruka yaagira ati : Tindiijuka bundi bibi byabo n'ebicumuro byabo .
58010018	Manya ebibi ku bisaasirwa , haba hatakyetengyesa kubihongyerera .
58010019	N'ahabw'ekyo , banyaruganda , twine obwesigye bw'okutaaha omu Mwanya Ogurikwera ahabw'eshagama ya Yesu ;
58010020	obwo nituraba omu muhanda omusya kandi ogw'amagara , ogu yaatucweraire omu mukingo nigwo mubiri gwe .
58010021	Nk'oku twine omuhongyerezi omukuru orikutegyeka enju ya Ruhanga ,
58010022	ka twirire Ruhanga haihi n'omutima gw'amazima , twine okwikiriza okuhamiire kimwe , emitima yaitu eyogiibweho ebibi ebirikutushinja , n'emibiri yaitu eyogiibwe amaizi amarungi .
58010023	Ka tuhamize kimwe amatsiko gaitu agu tugamba butunu tutarikunyiganyiga ; ahabw'okuba owaaraganiise n'omwesigwa .
58010024	Tuteekateekye oku twakwezirikisana kukundana n'okukora ebirungi .
58010025	Haza tutarereera kuteerana hamwe nk'oku abamwe batwaza , kureka tugumyane , munomuno nk'oku murikureeba ngu ekyo kiro kiri haihi kuhika .
58010026	Manya ku tukora ebibi nkana twaherize kumanya amazima , haba hatakiriho kitambo ky'okuhongyerera ebibi ;
58010027	kureka tutsigarira kutegyereza n'obwoba ebiribaho , nibyo okucwerwa orubanja , n'omuriro gw'ekibabo oguryokyeza kimwe abagomi .
58010028	Omuntu ohenzire nkana eiteeka rya Musa ku ashinjwa baakareebi babiri nari bashatu , afa atagiriirwe saasi .
58010029	Mbwenu nimuteekateeka omuntu ogayire Omwana wa Ruhanga , akahagaza eshagama y'endagaano eyaamwerize , akaitsa ekiniga Mutima otuhitsyaho emigisha ya Ruhanga , tashemereire kuheebwa ekifubiro ekirikukiraho ?
58010030	Ahabw'okuba nitumanya owaagizire ati : Niinye nshemereire kugira enzigu ; niinye ndihoora . Kandi ati : Nyakubaho aryacwera abantu be orubanja .
58010031	Ka n'eky'eihano omuntu kugwa omu mikono ya Ruhanga ohuriire !
58010032	Kwonka mwijukye ebiro ebyahingwire , obu mwamurikiirwe , oku mwayemeire orugamba ruhango nimureebesibwa enaku .
58010033	Obundi nimushungisibwa , nimujumwa , kandi nimubonabonesibwa ; n'obundi nimubarirwa omu barikutwazibwa batyo .
58010034	Mukaba mugirira embohe esaasi , kandi mwikiriza kunyagwa ebintu byanyu mushemereirwe , ahabw'okuba mukaba nimumanya ku mwine eitungo eririkukiraho oburungi kandi eririkugumaho
58010035	Mutarinaga obwo bwesigye bwanyu oburimu ekihembo kihango .
58010036	Manya nikibeetengyesa okugumisiriza , mubone kukora eki Ruhanga arikwenda , n'okutunga ebi yaaraganiise .
58010037	Ahabw'okuba ekyahandiikirwe nikigira kiti : Hatsigaire omwanya mukye , Ogwo ow'okwija aije , kandi tarikwija kwikarayo .
58010038	Owangye ohikiriire aryagira amagara ahabw'okwikiriza ; kwonka ku arigaruka enyima tindimushemerererwa .
58010039	Mbwenu itwe tituri muri abo abagaruka enyima bakahwerekyerera , kureka turi omuri abo abaguma baine okwikiriza , bakakiza amagara gaabo .
58011001	Mbwenu okwikiriza nikwo kuhamiza kimwe ebi twineho amatsiko , kandi nikwo kutumanyisa ebibaho ebitarikureebwa ;
58011002	ahabw'okuba aba ira kukabareetera okusiimwa Ruhanga .
58011003	Okwikiriza nikwo kutureetera okushoboorokyerwa ku ensi yoona yaahangirwe ekigambo kya Ruhanga ; haza tukamanya ku ebirikureebwa byakozirwe nibiihwa omu bitarikureebwa .
58011004	Ahabw'okwikiriza , Abeeli akatambira Ruhanga ekitambo ekyasiimirwe Ruhanga okukira ekya Kaini . Haza kyamureetera kuhamibwa ku ari ohikiriire . Ekyo Ruhanga akakihamya naikiriza ebi Abeeli yaamutoijeire . Abeeli ogwo nobu araabe yaafiire , kwonka ahabw'okwikiriza kwe , na hati naakigamba .
58011005	Ahabw'okwikiriza , Enoka akatwarwa atafiire , kandi tiyaareebwa bundi ahabw'okuba Ruhanga akamutwara . Kwonka ekyahandiikirwe nikigira ngu , Enoka ogwo atakatwairwe , akaba asiimwa Ruhanga .
58011006	Haza ahu okwikiriza kutari tikibaasika kusiimwa Ruhanga . Manya weena orikwenda kwiririra Ruhanga , ashemereire kwikiriza ku ariho , kandi ku aha ebihembo abamusherura .
58011007	Ahabw'okwikiriza , Noa ku yaaherize kuhaburwa Ruhanga ebiribaho ebitakareebirwe , yaataho omutima , yaakora obwato bw'okujuna ab'eka ye . Okwo kwikiriza kukareetera ensi kusingwa orubanja , kandi Ruhanga yaamuha okuhikiirira okureetwa okwikiriza .
58011008	Ahabw'okwikiriza , Aburahamu , Ruhanga ku yaamweetsire kuruga owaabo , kuza omu nsi ei yaabaire naaza kuheebwa kuba empungurano , yaikiriza , atyo yaagyenda atarikumanya i arikuza .
58011009	Haza okwo kwikiriza kwamureetera kuguma naafurukira omu nsi ei Ruhanga yaamuraganiise , ari omunyaihanga . Akaba araara omu mahema hamwe na Isaaka na Yakobo , abaahungwire nawe ebi yaaraganisiibwe ;
58011010	ahabw'okuba Aburahamu akaguma ategyereize orurembo orwine emisingi , oru Ruhanga yaabaire acumire kandi arwombekire .
58011011	Ahabw'okwikiriza , Saara kikamubaasikira kubaka enda , nobu araabe yaabaire akaikwire ; ahabw'okuba akeesiga owaamuraganiise ku ari omwesigwa .
58011012	N'ahabw'ekyo ogwo muntu omwe Aburahamu , nobu yaabaire ari aha ncwamba za rufu , akakomookwamu abaijukuru baingi nk'enyonyoozi z'omu iguru , kandi bari nk'omusheenyi gw'aha rubaju rw'enyanja , ogutarikubaasa kubarwa .
58011013	Abo boona bakafa nibaikiriza , batakatungire ebi Ruhanga yaaraganiise . Kwonka baabiranzya kandi baabigirira ekihika , haza baabaire nibeemanya ku bari abanyamahanga kandi abahinguzi omu nsi .
58011014	Manya abantu abagamba ebintu nk'ebyo , baba nibooreka ku barikusherura obutaka bwabo .
58011015	Kuri baajuzire ensi ei baabaire barugiremu , bakaabaasize kugarukayo .
58011016	Kwonka hati nibeetenga ensi erikukiraho oburungi , niyo y'omu iguru . N'ahabw'ekyo Ruhanga tikirikumwitsa nshoni kwetwa Ruhanga waabo , ahabw'okuba niwe yaabateekateekyeire orwo rurembo .
58011017	Ahabw'okwikiriza , Aburahamu ku yaagyeziibwe Ruhanga , yaahayo omutabani Isaaka kuba ekitambo . Aburahamu ogwo , ou Ruhanga yaaraganiise , akeemera kuhayo omwana we ogwo omwe wenka nyamunegyere kuba ekitambo ;
58011018	haza Ruhanga yaabaire omugizire ati : Omuri Isaaka nimwo baijukuru baawe baryeteerererwa .
58011019	Manya Aburahamu akamanyira aha mutima , ku Ruhanga aine obushoboorozi bw'okuzoora Isaaka omu bafiire . Na Ruhanga nikyo yaamugaruriire Isaaka nk'orugire omu bafiire .
58011020	Ahabw'okwikiriza , Isaaka akashabira Yakobo na Esau naabatengyera emigisha .
58011021	Ahabw'okwikiriza , Yakobo , atakafiire , akashabira abaana ba Yosefu omugisha , ayehigikire eifundo ry'enkoni ye naaramya Ruhanga .
58011022	Ahabw'okwikiriza , Yosefu ku yaabaire ari haihi kufa , yaagamba aha by'Abaisiraeli kuruga Misiri , kandi yaaragiira oku baritwaza omutumbi gwe .
58011023	Ahabw'okwikiriza , Musa ku yaaherize kuzaarwa , abazaire be baamusherekyera ameezi ashatu , ahabw'okuba bakareeba ku ari omwana murungi omu kureebwa , haza tibaatiina kiragiro ky'omugabe .
58011024	Ahabw'okwikiriza , Musa ku yaakuzire , yaayanga kwetwa mutabani wa muhara wa Faraaho .
58011025	Akasiima kwitwa kubi hamwe n'abantu ba Ruhanga , okukira okunanurwa amashemererwa g'ekibi ag'akaanya bwanya .
58011026	Akateekateeka okujumwa ahabwa Kristo ku kurimu eitungo ringi okukira amatungo ga Misiri ; ahabw'okuba akaba naaranzya ekihembo eki ariheebwa .
58011027	Ahabw'okwikiriza , Musa ogwo akaruga Misiri atarikutiina kiniga ky'omugabe , atyo yaagumizamu , amaisho agahangire Ruhanga otareebwa .
58011028	Ahabw'okwikiriza , akakora omugyenzo gw'Okuhingurwaho , yaamiisiira eshagama , ngu Omuhwerekyereza w'emijigaijo atakaabakoraho .
58011029	Ahabw'okwikiriza , Abaisiraeli bakambuka Enyanja Erikutukura , nk'abarikuraba ahoomire ; kwonka Abanyamisiri ku baateireho kugira batyo , baamirwa amaizi .
58011030	Ahabw'okwikiriza , ebigo bya Yeriko bikagwa , byaherize kumara ebiro mushanju nibyeziguurukwa Abaisiraeli .
58011031	Ahabw'okwikiriza , Rahabu maraaya taracwekyereeziibwe hamwe n'abagomi , ahabw'okuba akakunira ziri ntatsi .
58011032	Mbwenu ebindi ngambe ki ? Manya omwanya gukampwaho naaza kutebya ebya Gideoni , Baraki , Samusooni , Yefuta , ebya Daudi na Samueli kandi n'eby'abarangi .
58011033	Ahabw'okwikiriza , aba bantu bakasingura ensi z'abagabe , bakakora ebihikire , bakatunga ebi Ruhanga yaaraganiise . Entare bakaziigara akanwa ,
58011034	bakaraaza omuriro gurikubuguma , bakakira zaarurara z'obwogi . Bakatunga amaani , haza kunu baabaire batagaine ; bakaba amamanzi omu rugamba , bakabinga amahe g'abanyamahanga .
58011035	Abakazi abamwe bakagarurirwa abaabo bazoirwe omu bafiire . Abandi bantu bakaitwa kubi , bangire kurekurwa , ngu babone kuzooka baine amagara agarikuhitaho .
58011036	N'abandi bakagaaniizibwa , kandi baayashwa , baataho n'okubohesibwa enjegyere n'okuteebwa omu kihome .
58011037	N'abandi bakateerwa amabaare , baahirimburwa n'emishumeeno , baitwa na rurara . Bakazengyerera bajwaire empu z'entaama n'ez'embuzi baconcoboize nibabonabonesibwa , nibaitwa kubi
58011038	bakaba abu ensi etashemereire baazengyerera omu mahamba n'omu nshozi , nibaraara omu maaya n'omu nyanga z'omu itaka .
58011039	Kandi abo boona , n'obu baraabe baasiimirwe ahabw'okwikiriza kwabo , tibaratungire ki Ruhanga yaaraganiise .
58011040	Manya Ruhanga akaba atuteekateekyeire ekirungi ekirikuhitaho , ngu bo barekye kuhikiiririzibwa kimwe , itwe tutariho .
58012001	N'ahabw'ekyo , nk'oku twehinguririziibwe ekimbuuro kihango kityo ekya baakareebi , ka tujuure ekintu kyona ekirikuturemeerera , n'ekibi ekitwezingiriire . Ka twirukye empaka ezituteereirweho nitugumisiriza ,
58012002	obwo amaisho tugahangire Yesu , okomookwaho okwikiriza kwaitu kandi okuhikiiririza kimwe . Manya ahabw'okushemererwa okwabaire kumuteekateekyeirwe , akeemera omusharaba , yaagaya okuhemuka . Mbwenu ashutami aha rubaju rwa buryo rw'ekitebe ky'obugabe ekya Ruhanga .
58012003	Muteekateekye ahari Ogwo owaagumisiririze rwango , ei abasiisi baamugiriire ; haza murekye kuruha n'okugwa enshazi .
58012004	Omu kurwanisa ekibi , timukeehangaine kuhika n'aha kusheesha eshagama yaanyu .
58012005	Mbwenu shi mwebirwe eki Ruhanga arikubeehanangirizamu nk'abaana be ? Ekigira kiti : Mwana wangye , otagaya okuhana kwa Nyakubaho , n'obu kwakuba okucweka entegye , yaakufubira .
58012006	Ahabw'okuba Nyakubaho ou akunda , niwe ahana ; kandi ou ayeta omwana we , niwe ateera .
58012007	Manya muri ab'okugumisiriza mwaba nimuhanwa ; ahabw'okuba Ruhanga naabatwaza nk'abaana be . Mbwenu ni mwana ki , ou ishe atahana ?
58012008	Ku muraabe mutarikuhanwa nk'abandi boona , biri muri ebizaarwa , timuri baana .
58012009	Naitwe tukaba tugira baatataitwe omu nsi , batuhana kandi tubatiina . Mbwenu titushemereire kukizaho kworobera Tataitwe w'emitima , haza tukagira amagara ?
58012010	Manya baatataitwe bakaba batuhana okumara ebiro bikye , nk'oku baabaire benda . Kwonka Ruhanga atuhana ngu tugasirwe , tubone kubagana aha kuhikiirira kwe .
58012011	Mbwenu obwa hati , okuhanwa kwona nikushusha nk'okurikureeta obusaasi , kutari okugwisa gye . Kwonka bwanyima abakutendekirwemu kuryabarugiramu okuhikiirira n'obusingye .
58012012	Mwimutsye emikono yaanyu enoganogokire , muhamye amaju gaanyu agajogajogokire ,
58012013	n'ebigyere byanyu mubicwere emihanda egororokire ; abarikucumbagira barekye kuhendekyeramu , kureka bakire .
58012014	Mwitanire okugira obusingye n'abantu boona , kandi n'okwezibwa , ahabw'okuba tihariho orireeba Mukama ateeziibwe .
58012015	Mwerinde , hatakaagira owaayefeereza emigisha ya Ruhanga , omuzi gw'okusambisirwa gukabameramu , gukabaganzya , haza baingi gukabareetera okusiisikara .
58012016	Mwerinde , hatakaabaho omushambani , nari orikururuuhira eby'ensi nka Esau , owaagurize obuhunguzi bwe ekiihuro kimwe .
58012017	Nimumanya ngu bwanyima , ku yaayenzire kugarukana ogwo mugisha gw'obuhunguzi taraikiriziibwe , n'obu araabe yaagushabire naarira , ahabw'okuba akaba atakiine mugisha gw'okwegarukamu .
58012018	Mbwenu timwizire ha rushozi orurikuhikwaho , oruriho omuriro gurikubuguma , n'omwirima n'okwiririmba n'eihunga
58012019	n'eiraka ry'enzamba , kandi n'eiraka ry'ebigambo eryareeteire abaarihuriire kweshengyereza , ngu hatagira ebindi bigambo ebi baagambirwa .
58012020	Ahabw'okuba tibarabaasize kwemera kiragiro ekyabahairwe , nikigira kiti : Nangwa nobu eriba enyamaishwa , yaakora ahari oru rushozi , eryateerwa amabaare .
58012021	Buzimazima ebyabaire nibireebwa bikaba nibitiinisa . Nikyo Musa yaagiriire ati : Nyine obwoba , nintetema .
58012022	Kwonka imwe mwizire aha Rushozi Siyooni , omu rurembo rwa Ruhanga ohuriire , nirwo Yerusalemu ey'omu iguru , oru baamaraika abatarikubarwa bateeraniiremu nibashemererwa .
58012023	Mwizire omu ruteerane rw'emijigaijo eyaahandiikirwe omu iguru . Mwizire ahari Ruhanga omuramuzi wa boona , n'aha mitima y'abarikwera abaahikiiririziibwe kimwe .
58012024	Mwizire ahari Yesu omuteeranizi w'endagaano ensya , kandi n'aha shagama emiisiirwe , egamba ebirungi okukira eya Abeeli .
58012025	Mwerinde , mutanga kuhurira ogwo orikugamba . Ahabw'okuba abaayangire kuhurira owaabateisiize omu nsi , ku baraabe batarakizire , kaashwa itwe , ku twakwanga kuhurira orikututeisa naayema omu iguru !
58012026	Manya obwo eiraka rye rikatengyeetsa ensi ; kwonka mbwenu araganiise ati : Hatsigaireyo omurundi gumwe , ntengyeetse ti nsi yonka , kureka n'eiguru naryo .
58012027	Ekigambo ekyo : Hatsigaireyo omurundi gumwe , nikimanyisa okwihwaho kw'ebitengyeetsibwa , nibyo ebyahangirwe , ngu ebitatengyeetsibwa bibone kugumaho .
58012028	N'ahabw'ekyo nk'oku twine obukama obutabaasa kutengyeetsibwa , ka tusiime Ruhanga , kandi tumuramye nk'oku akunda , nitumutiina kandi nitumuha ekitiinwa .
58012029	Manya Ruhanga waitu n'omuriro ogurikurya busha .
58013001	Mugumizemu nimukundana nk'abanyaruganda .
58013002	Mutarireka kukunira abagyenyi , ahabw'okuba omuri ekyo hariho abaakuniire baamaraika batabamanyire .
58013003	Mugume mwijukye abari omu kihome , muri nk'abakirimu nabo , kandi mwijukye abarikwitwa kubi , ahabw'okuba naimwe mwine omubiri .
58013004	Obushwere bugume buheebwe ekitiinwa omu bantu boona , n'ekitanda ky'abashweraine kishemereire kuba ekitahagaziibwe . Manya abakora eby'enshoni , n'abashambani , Ruhanga aryabacwera orubanja .
58013005	Mugume mwerinde okururuuhira empiiha , munanurwe ebi mwine . Ahabw'okuba Ruhanga akagira ati : Tindikuhemukaho , n'obu kwakuba okukutsigaho .
58013006	Nikyo turikugambira n'obwesigye tuti : Mukama niwe muhwezi wangye , tinditiina . Mbwenu omuntu akaabaasa kungira ata ?
58013007	Mwijukye abeebembezi baanyu , abaabagambiire ekigambo kya Ruhanga . Mwetegyereze ebiruga omu mitwarize yaabo , haza mutooreze okwikiriza kwabo .
58013008	Manya Yesu Kristo tahinduka ; oku abaire ari nyomwabazyo , nikwo ari n'eri izooba , kandi nikwo ariguma ebiro byona .
58013009	Mutarihabisibwa enyegyesa zitari zimwe ezihangire . Haakiri mugire omutima oguhamiibwe amaani ga Ruhanga , etari migyenzo y'ebyokurya etaragasiire abaagikuratiire .
58013010	Manya twine eitambiro eritaikirizibwa kuriirwaho abarikuheereza omu ihema .
58013011	Ahabw'okuba enyamaishwa ezi eshagama yaazo omuhongyerezi omukuru atwara omu Mwanya Ogurikwera kuba ekitambo ky'okuhongyerera ekibi , emitumbi yaazo bagyokyeza aheeru y'orusiisira .
58013012	Na Yesu nikwo yaabonaboneire aheeru y'eirembo , ngu abone kweza abantu n'eshagama ye .
58013013	Naitwe nu , ka tushohore , tumushangye aheeru y'orusiisira , twemeire kujumwa ahabwe .
58013014	Omu nsi omu titwinemu rurembo rw'entuura , kureka nitusherura oruribaho omu biro ebiriija .
58013015	N'ahabw'ekyo ka tugume tuheereze Ruhanga ekitambo ky'okumuhimbisa , nitukirabya omuri Yesu , nikwo kwatura eiziina rye n'eminwa yaitu .
58013016	Kandi mutaryehuzya kukorera abantu ebirungi , n'okukwatanisa nabo ebi mutungire , ahabw'okuba ebitambo nk'ebyo bigwisa gye Ruhanga .
58013017	Mugume mworobere abeebembezi baanyu , mubahurire ; ahabw'okuba batuura nibareeberera amagara gaanyu , nk'abantu abarigabuuzibwa Ruhanga . Ekyo bakikora bashemereirwe , bataine naku z'aha mutima . Ku kyakuba kitabaire kityo , imwe mukaaba mutaine ki mugasiirwe .
58013018	Mutushabire . Nituhamya ku twine omutima gutarikweshinja , kandi nitwenda kutwaza gye omuri byona .
58013019	Munomuno nimbeehanangiriza kunshabira , Ruhanga abone kubangarurira juba .
58013020	Mbwenu Ruhanga okomookwaho obusingye , owaazoire Mukama waitu Yesu omu bafiire , Omuriisa w'entaama omukuru , ahabw'endagaano etarugaho ei yaahamiise eshagama ye ,
58013021	abahe ebirungi byona , mubone kukora ebirungi byona , mubone kukora ebi akunda , naakorera omuriitwe ebi asiima naabirabya omuri Yesu Kristo , oshemereire kuhimbisibwa ebiro byona . Amiina .
58013022	Banyaruganda , nimbeshengyereza mwehangaane , muhikiirize ebi naabehanangiriza . Manya naabahandiikira nincwera hagufu .
58013023	Mumanye ku omunyaruganda Timoteeho arekwirwe . Ku araabe yaizire juba , ndyaija nawe kubareeba .
58013024	Mundamukize abeebembezi baanyu boona , n'abarikwera boona . Abanyaruganda abarugire Italiya nibabaramutsya .
58013025	Embabazi za Ruhanga zigume naimwe mwena . Amiina .
59001001	Nyowe Yakobo , omuheereza wa Ruhanga kandi owa Mukama Yesu Kristo , nimbaramutsya imwe ab'enganda ikumi na ibiri ezaataataine .
59001002	Banyaruganda , ku muraagume mwahikwaho ebigyezo by'emiringo etari emwe , mubyemere mushemereirwe ,
59001003	ahabw'okuba nimumanya okugyezibwa kw'okwikiriza kwanyu kurugwamu okuhama .
59001004	Mbwenu murekye okwo kuhama kuhitsye omurimo gwakwo , mubone kuba abahikiire kimwe kandi abahamire omu by'omutima , abataine ki babuzirweho .
59001005	Omuriimwe ku haraabe hariho obuzirwe obwengye , abushabe Ruhanga oha abantu boona n'obufura ataine kanyomo , haza aryabuheebwa .
59001006	Kwonka ashabe aine okwikiriza atarikubangaanisa , ahabw'okuba abangaanisa ari nk'ekingonzi ky'enyanja ekitwarwa omuyaga gukakitooza oku n'oku .
59001007	Omuntu nk'ogwo arekye kuteekateeka ngu naija kugira eki yaatunga ahari Mukama ;
59001008	ahabw'okuba n'ow'emitima ebiri , kandi omu mitwarize ye yoona tahamire .
59001009	Omunyaruganda omworo ashemereire kwesiima , Ruhanga yaaba amutungwire .
59001010	N'omutungi nawe atyo , Ruhanga yaaba amubundikire . Manya omutungi aryahunduuka nk'orurabyo rw'ebishaka .
59001011	Eizooba ku rirugayo riine ekibiga kirikubabura , rihonzya ebimera , orurabyo rwabyo ruragara , n'oburungi bwabyo buhwaho . N'omutungi nikwo arihwa atyo amaizi omu bi arikwitanira .
59001012	Omuntu orikugumisiririza okugyezibwa aine omugisha , ahabw'okuba ku ariheza kukwemera , aryaheebwa ekirunga ky'amagara , eki Ruhanga yaaraganiise abamukunda .
59001013	Omuntu ku araayohibwe , arekye kugira ati : Naayohibwa Ruhanga . Manya Ruhanga tayohibwa kibi , kandi nawe wenka tagira ou ayosya ,
59001014	kureka buri muntu ayohibwa naabeihwabeihwa , kandi naatwarwa okwetenga kwe kubi .
59001015	Reero okwetenga okubi ku kutwara enda , kuzaara ekibi ; n'ekibi ku kikura , kizaara okufa .
59001016	Banyaruganda abakundwa , mutaribeihwabeihwa .
59001017	Engabirano yoona n'ekiconco kyona ekihikiire kimwe , biruga omu iguru owa Ruhanga Taata , Omuhangi w'ebyakira omu iguru , ou owe hatabayo kuhindahinduka nari okwiririmba .
59001018	Ahabw'okwekundira kwe akatubaisaho n'ekigambo ky'amazima , ngu tube emiganuro y'ebi yaahangire .
59001019	Banyaruganda abakundwa , mbwenu eki mukimanye ; k'omuntu weena abe orikurahuka kuhurira , kandi otarikurahukirwa kugamba n'okugira ekiniga .
59001020	Manya omuntu oine ekiniga tahitsya by'okuhikiirira ebi Ruhanga ayenda .
59001021	N'ahabw'ekyo mweiheho emicwe mibi yoona n'emitwarize mibi yoona . Mwakiire n'obucureezi ekigambo eki Ruhanga yaataire omu mitima yaanyu , ekirikubaasa kubajuna .
59001022	Mube abarikuhitsya ekyo kigambo , mutari abarikukihurira kusha , mukeebeihabeiha .
59001023	Manya weena ohurira ekigambo , kwonka atarikukihitsya , ashusha nk'omuntu owaayereebera omu ndeeberwamu .
59001024	Haza ku ayereeba yaagyenda , ayebwa ahonaaho oku arikushusha .
59001025	Kwonka oyetegyereza eiteeka erihikiire kimwe , niryo iteeka eritwiha omu buhuuku , haza akarihamiramu , atari muhurizi orikwebwa , kureka omukozi orikurihitsya , aryaheebwa Ruhanga omugisha omu bi arikukora .
59001026	Omuntu orikwemanya ngu n'omunyadiini , kwonka atarikutegyeka rurimi rwe , kureka akeebeihabeiha omu mutima , ogwo muntu ediini ye n'eya busha .
59001027	Ediini empuuhe kandi etasiisikaire mu maisho ga Ruhanga Tataitwe niyo egi : okushuura efuuzi n'abafaakazi bari omu naku , kandi n'okwerinda okushiishwa ensi .
59002001	Banyaruganda , nk'oku murikwikiriza Mukama waitu Yesu Kristo ow'ekitiinwa , mugume murekye kushoroora omu bantu .
59002002	Ka tugire ngu abantu babiri baija ahi muteeraniire , omwe ajwaire empeta z'ezaabu n'emyenda mirungi munonga ; n'ondi omworo ajwaire emyenda etaanyagurikire .
59002003	Mbwenu mwata omutima ahari ogwo ojwaire emyenda emirungi , mwamugira muti : Yeshutamire aha ; haza mwagira omworo muti : Yemerera hariya ; nari muti : Shutama aha , aha bigyere byangye .
59002004	Obwo nimuba mutashorooraine , mukeekirakiranisa ?
59002005	Banyaruganda abakundwa , nimuhurire . Hari , Ruhanga taratooraine booro b'omuri egi nsi , ngu babe abatungi b'okwikiriza , kandi abahunguzi b'obukama obu yaaraganiise abamukunda ?
59002006	Kwonka imwe nimuba mugayire ogwo mworo . Abatungi tibo babahata , bakababindirana nibabatwara omu maramuriro ?
59002007	Tibo abo abarogota aha iziina rirungi eri mwetererwa ?
59002008	Buzimazima ku muraabe nimuhitsya eiteeka rya Mukama , nk'oku ekyahandiikirwe kirikugira kiti : Kunda mutaahi waawe nk'oku oyekunda ; nimuba mukozire gye .
59002009	Kwonka ku murikushoroorana , biri mukozire ekibi , kandi eiteeka niriba ribasingiise orubanja , muri abasiisi .
59002010	Manya omuntu weena oremwa kuhitsya ekintu kimwe eky'omu iteeka , aba asingirwe orubanja rw'okutahitsya byona eby'omu iteeka .
59002011	Ahabw'okuba owaagizire ati : Otarishambana ; niwe yaagizire ati : Otariita . Ku orikuba otashambaine , kwonka waita , biri nooba ohenzire eiteeka .
59002012	N'ahabw'ekyo mugambe kandi mutwaze nk'ab'okucwerwa orubanja , nk'eiteeka eritwiha omu buhuuku oku riri .
59002013	Ahabw'okuba otagira mbabazi , aryacwerwa Ruhanga orubanja rutarimu mbabazi . Manya embabazi zitamba okusingwa orubanja .
59002014	Banyaruganda , mbwenu omuntu nikimugasira ki okugira ngu aine okwikiriza , haza ataine bi arikukora ? Ebyo okwikiriza kwe okwo nikubaasa kumujuna ?
59002015	Ku haakubaho omunyaruganda , omushaija nari omukazi , ojwaire kubi kandi ataine byokurya by'okumutunga buri izooba ,
59002016	omwe omuriimwe yaamugira ati : Yegyendere n'obusingye , otagatirwe kandi oigute , haza atamuhaire bi omubiri gwe gukyenire , ekyo nikiba nikigasha ki ?
59002017	N'ahabw'ekyo okwikiriza kwonka kwaba kutarimu kukora , biri n'okwa busha .
59002018	Shana hakaabaho owaagira ati : Iwe oine okwikiriza , naanye nyine ebi nkora . Mbwenu nyoreka okwikiriza kwawe okutakwatiraine n'ebi okora , naanye ahabw'ebi nkora , nkworekye okwikiriza kwangye .
59002019	Noikiriza Ruhanga ku ari omwe , haza obwo ni gye . Nangwa na baasitaane ekyo bakiikiriza bataho n'okutetema .
59002020	Mbwenu , iwe mushema ' we , nooyenda ku bakworeka ku okwikiriza kutarimu kukora kuba busha ?
59002021	Aburahamu tataitwe tarahikiriziibwe ahabw'eki yaakozire , obu yaahayo omutabani Isaaka aha itambiro ?
59002022	Aho nooreeba ku okwikiriza kwe kwagyendeire hamwe n'ebi yaakozire . Haza okwo kwikiriza kukahikiiririzibwa kimwe ebi yaakozire .
59002023	N'ahabw'ekyo ekyahandiikirwe kikahikiirizibwa , ekirikugira kiti : Aburahamu akaikiriza Ruhanga , ekyo kyamubarirwa kuba okuhikiirira .
59002024	Aho nimureeba ku omuntu ahikiirizibwa Ruhanga ahabw'ebi akora , kutari ahabw'okwikiriza kwonka .
59002025	Kandi shi Rahabu , maraaya ori , omu muringo ogwo nawe tarahikiiriziibwe Ruhanga ahabw'ebi yaakozire , obu yaakunira entatsi , akazitooza ogundi muhanda ?
59002026	Mbwenu nk'oku omubiri ogutarimu mutima guba ogufiire , n'okwikiriza okutarimu birikukorwa nikwo kuba okufiire .
59003001	Banyaruganda , hatarigira baingi omuriimwe abaayenda kuba abeegyesa , ahabw'okuba nimumanya ngu itwe abarikwegyesa turyacwerwa orubanja orurikukira orw'abandi .
59003002	Manya twena tushobya kaingi , kandi omuntu weena , ku yaakuba atarikushobya mu bi arikugamba , akaaba ari ohikiire kimwe , kandi orikubaasa kwetegyeka weena .
59003003	Nimumanya ngu ku tuta embaraasi ebyoma omu kanwa , ngu zitworobere , tuzitooza ahi turikwenda .
59003004	Mureebere n'aha meeri ; nobu ziba mpango zita , kandi nizitwarwa emiyaga y'amaani , kwonka engasya nkye munonga zizigarura hoona ahu omuvugi arikwenda ngu zitoore .
59003005	N'orurimi , nobu ruraabe ruri akagingo kakye , rwesiimirana ebintu bikuru . Ka n'eihano okureeba ekibira nikitwekwa akariro kakye , nobu kiba kiri kihango kita !
59003006	Orurimi narwo ruba omuriro . Omu ngingo zaitu nirwo ruba eiteeraniro ry'ebibi byona ; rushiisha omubiri gwona , rutweka obuhangwa bw'obuntu bwaitu bwona , n'omuriro ogu rukongyeeza okuzimu owa Nyamuteza .
59003007	Manya ekyeetwa enyamaishwa kyona , n'enyonyi , n'ebirikugyendesa enda , n'ebyenyanja , bibaasa kutegyekwa kandi birategyekirwe abantu .
59003008	Kwonka tihariho muntu orikubaasa kutegyeka orurimi oruba obubi butatuuza , orwijwire obushegu burikwita .
59003009	Turuhimbisisa Mukama Tataitwe , kandi turukyeenesa abantu abaahangiirwe omu nshusha ya Ruhanga .
59003010	Omuri ako kanwa , harugamu okuhimbisa n'okukyeena . Banyaruganda , ekyo tikishemereire kuba kityo .
59003011	Mbwenu shi enshuro emwe neebaasa kurugwamu amaizi amanure n'agarikushaarira ?
59003012	Banyaruganda , omutiini tigubaasa kwana ebijuma bya oliva , n'omuzaabibu kwana emitiini . N'amaizi g'omwonyo tigabaasa kurugwamu amarungi .
59003013	Omuriimwe n'oha oine obwengye kandi orikwetegyereza ? Ahabw'emitwarize ye mirungi , ayorekye ebi arikukora n'obucureezi oburimu obwengye .
59003014	Kwonka omu mitima yaanyu ku muraabe mwinemu eihari n'okweyendeza , murekye kwehimbisa , mukazindisa amazima ebishuba .
59003015	Obwengye nk'obwo tiburuga mu iguru , n'obw'omu nsi , n'obw'abantu nyabuntu , n'obwa Sitaane .
59003016	Manya ah'eihari n'okweyendeza biri , habaho okutatebeekana n'okukora ebibi bya ibara muringo .
59003017	Kwonka obwengye oburuga omu iguru , okubanza buba empuuhe , butaho kuba obw'obusingye , oburikutwaza gye , obwikiriza eby'oburyo , obwijwire embabazi n'ebirungi , obutarikugwera rubaju , kandi obutarimu buryarya .
59003018	Abareeta obusingye , babiba n'obusingye embibo ezeera okuhikiirira .
59004001	N'enki ekireeta engamba n'okurwana omuriimwe ? T'okwetenga kubi okurikurwanira omu ngingo zaanyu ?
59004002	Mwetenga ebintu ; ku bibaburira , mwita . Mwetenga eby'abandi : kwonka ku muremwa kubitunga , mutyo mutenga orugamba , haza murwana . Ebi mwenda timubitunga , ahabw'okuba timubishaba Ruhanga .
59004003	Mushaba , timuheebwa , ahabw'okuba mushaba kubi kubishiishagurira omu kwetenga kwanyu okubi .
59004004	Imwe bantu batari beesigwa mwe ! Timurikumanya ku okunywana n'ensi kuba obuzigu ahari Ruhanga ? N'ahabw'ekyo weena oyenda kuba munywani w'ensi , ayehindura omuzigu wa Ruhanga .
59004005	Nainga shi nimuteekateeka ngu ekyahandiikirwe kigambira busha , ku kigira kiti : Mutima ou Ruhanga yaatumire kutuura omuriitwe amugirira eihato .
59004006	Kwonka emigisha ei Ruhanga aha , nangwa neekiraho . Nikyo ekyahandiikirwe kirikugirira kiti : Ruhanga arwanisa abeetunguura , kwonka abeebundika abaha emigisha .
59004007	N'ahabw'ekyo mworobere Ruhanga ; mugungire Sitaane , nawe naija kubahunga .
59004008	Mwirire haihi Ruhanga , nawe aryabairira haihi . Imwe basiisi ' mwe , nimweze engaro zaanyu ; naimwe ab'emitima ebiri , mushemeze emitima yaanyu .
59004009	Mugire obusaasi , mucure kandi muganye . Esheko yaanyu ebe okucura , n'okushemererwa kwanyu kuhindukye amaganya .
59004010	Mwebundikye omu maisho ga Mukama , haza abatunguure .
59004011	Banyaruganda , mutarigambuurana . Ogambuura omunyaruganda nari omucwera orubanja , biri agambire kubi eiteeka , kandi aricwereire orubanja . Kwonka ku orikucwera eiteeka orubanja , nooba otarikuhitsya eryo iteeka , kureka okuricwera orubanja .
59004012	Ruhanga wenka niwe yaataireho eiteeka , kandi niwe aba omuramuzi waaryo . Niwe abaasa kujuna nari kucwekyereza . Mbwenu iwe , niiwe oha orikucwera mutaahi waawe orubanja ?
59004013	Nimuhurire , imwe abarikugira muti : Eri izooba nari nyencakare nituza omu rurembo nanka , tumareyo omwaka nitushuubura , twihemu amagoba ;
59004014	haza kunu mutarikumanya bya nyencakare . Mbwenu amagara gaanyu ni ki ? Manya muri nk'orwanyaanya orureebwa akaanya kakye , bwanyima rukaamuuka .
59004015	Haakiri mugire muti : Mukama ku araasiime , naitwe tukihuriire , nitwija kukora eki n'eki .
59004016	Omu mazima nimwehimbisa ahabw'amaryo gaanyu , haza okwo kwehimbisa ni kubi .
59004017	Weena omanya ekishemereire kukorwa , haza atakikore , kimubarirwa kuba ekibi .
59005001	Mbwenu imwe batungi mwe , nimuhurire ! Murire kandi mucure ahabw'enaku ezi murikwija kureeba .
59005002	Eitungo ryanyu rijunzire , n'ebijwaro byanyu biriirwe ebiyenje .
59005003	Ezaabu yaanyu n'efeeza yaanyu bikyereenyire , kandi omukyereenyo gwabyo guryabashinja , gurye omubiri gwanyu nk'omuriro . Eitungo ri mwayebiikiire riryabatukurira omu biro by'aha muheru .
59005004	Nimureebe ebihembo by'abakozi abaashaarwire emyaka yaanyu , ebi mwabaimire nimugobya , nibiborooga ; n'okuborooga kwabo kwahikire omu matu ga Mukama ow'amahe .
59005005	Mukatuura omu nsi mujarami kandi nimweshemeza , mwayegomorera eizooba ry'okwitwa .
59005006	Mukasingisiriza ohikiriire , mwamwita ; tiyaabangira .
59005007	N'ahabw'ekyo beene Taata , mugumisirize okuhitsya ahi Mukama ariizira . Manya omuhingi ategyereza n'okugumisiriza emisiri ye kumurugiramu emyaka y'omugasho . Haza agumisiriza atyo okuhitsya obu atunga enjura y'empangukano n'eya katumba .
59005008	Mbwenu naimwe mugumisirize mutyo . Mugume omutima , ahabw'okuba Mukama ari haihi kwija .
59005009	Banyaruganda , muteetomboiterana , mutakaacwerwa Ruhanga orubanja . Manya Omuramuzi ayemereire aha rwigi .
59005010	Banyaruganda , omu kubonabona n'omu kugumisiriza , mureebere aha barangi abaagambire omu iziina rya Mukama .
59005011	Mumanya ku abagumisiriza tubeeta abahiiriirwe . Mukahurira eby'okugumisiriza kwa Yobu , mwareeba eki Mukama yaagyendereire , oku aba ow'esaasi kandi ow'embabazi .
59005012	Kwonka banyaruganda , okukira byona , mutarirahira eiguru nobu yaakuba ensi , nari ekindi kirahiro kyona ; kureka murekye Eego yaanyu egume eri Eego , na Ngaaha yaanyu egume eri Ngaaha , mutakaayereetera okusingwa orubanja .
59005013	Omuriimwe ku haraabe harimu oine obusaasi , ashabe Ruhanga . Ku haraabe harimu oshemereirwe , ayeshongore eby'okuhimbisa .
59005014	Omuriimwe ku haraabe harimu orwaire , ayete abakuru b'ekigombe ky'abaikiriza , bamushabire nibamusiiga amajuta omu iziina rya Mukama .
59005015	Haza okwo kushaba okurimu okwikiriza kuryakiza ogwo muntu orwaire , Mukama amwinamure ; kandi ku araabe yaakozire ebibi , aryabisaasirwa .
59005016	N'ahabw'ekyo mwaturirane ebibi byanyu , kandi mushabirane , mubone kukizibwa . Okushaba kw'omuntu ohikiriire kugira amaani kandi kukora .
59005017	Omu buhangwa , Eliya akaba ari omuntu nkaitwe . Kwonka ku yaashabire munonga , ngu enjura erekye kugwa aha nsi , egyo njura yaamara emyaka eshatu n'ameezi mukaaga etagwire .
59005018	Bwanyima akagaruka yaashaba , eiguru ryagwisa enjura , n'ensi yaayeza emyaka yaayo .
59005019	Banyaruganda , omuntu weena omuriimwe ku yaakuhaba , yaateishuka amazima , kwonka haagira owaamugarura ,
59005020	amanye ngu weena orikugarura omusiisi , akamwiha ei ahabiire , aryajuna amagara ge kutafa , kandi ashwekye egogoro y'ebibi bye .
60001001	Nyowe Petero , entumwa ya Yesu Kristo , nimbaramutsya imwe abaazaahiibwe mukataataanira omuri Ponto , Galatiya , Kapadokiya , Asiya na Bituniya .
60001002	Manya mukatooranwa Ruhanga Taata okwiha ira , mwayezibwa Mutima , ngu mubone kworobera Yesu Kristo n'okumiisiirwa eshagama ye . Emigisha n'obusingye nibikakanye omuriimwe !
60001003	Ruhanga , Ishe wa Mukama waitu Yesu Kristo , ahimbisibwe ! Ahabw'embabazi ze enyingi akatuzaara busya , ngu tugire amatsiko agahuriire ahabw'okuzoorwa omu bafiire kwa Yesu Kristo .
60001004	Ekyo nikitureetera amatsiko g'okutunga obuhunguzi obutaribaasa kuhwerekyerera , nobu kwakuba okusiisikara kandi obutarikuhunduuka , obu Ruhanga yaababiikiire omu iguru .
60001005	Manya imwe , ahabw'okwikiriza nimurindwa amaani ga Ruhanga , ngu mubone kutunga okujunwa okurangariire kushuuruurwa aha kiro ky'aha muheru .
60001006	Mbwenu ebyo mubishemerererwe , nobu muraabe hati nimumara akaanya kakye nimubonabonesibwa ebigyezo bitari bimwe .
60001007	Ebyo bigyezo n'eby'okwenda kuhamya ku okwikiriza kwanyu kuri okw'amazima . Manya n'ezaabu esiisikara , egyezibwa omuriro . N'okwikiriza kwanyu , okw'obuguzi bwingi okukira ezaabu , n'okw'okugyezibwa , ngu kubone kuhama . Reero obwo nibwo murisiimwa , mukaheebwa ekitiinwa kandi mukasingizibwa ahari ekyo kiro eki Yesu Kristo arishuuruukiraho .
60001008	Yesu ogwo , nobu muraabe mutakamureebaga , kwonka nimumukunda ; kandi nobu mutarikumureeba hati , kwonka nimumwikiriza , nimunanuka mwine okushemererwa okutarikubaasa kushoboororwa , kandi okw'ekiitinwa kingi .
60001009	Manya okwikiriza kwanyu okwo nikwo kureetera amagara gaanyu kujunwa .
60001010	Eby'okujunwa okwo , abarangi abaarangire eby'embabazi za Ruhanga , ezi mwabaire nimwija kugirirwa , bakabicondooza kandi baabibuuririza .
60001011	Bakateeraho kwenda kumanya obunaku n'omuringo ebi Mutima wa Kristo yaabamanyisiizemu , naabooreka bukiri kare eby'okubonabonesibwa kwa Kristo n'eby'ekitiinwa ekirikurataho .
60001012	Bakashuuruurirwa Ruhanga ku ebyo baabaire batarikubikora habwabo , kureka ahabwanyu . Nibyo ebyo ebi hati mugambiirwe abarikubarangirira Amakuru Marungi , nibakoresibwa Mutima Orikwera , owaatumirwe naaruga omu iguru . Nibyo ebyo kandi ebi baamaraika barikwenda munonga kwetegyereza .
60001013	N'ahabw'ekyo mwezirikye mutaireho omutima , mwerinde muteere kimwe amatsiko aha migisha ei muriheebwa obu Yesu Kristo arireebeka .
60001014	Nk'abaana abarikuhurira , murekye kushushana nk'oku mwabaire nimukitegyekwa okwetenga kubi okw'obushema bwanyu obwa ira ;
60001015	kureka mube abarikwera omu mitwarize yaanyu yoona , nk'oku Ruhanga owaabeetsire ari orikwera .
60001016	Manya kikahandiikwa kiti : Mube abarikwera , ahabw'okuba ndi orikwera .
60001017	Mbwenu omu kushaba Ruhanga kwanyu , ku muraabe nimweta Tataitwe , Ogwo ocwera omuntu weena orubanja atarikugwera rubaju , kureka naihirira aha bi yaakozire , mumare ebiro byanyu by'okuzaahira omuri egi nsi mwine emitwarize erikumutiina .
60001018	Nimumanya ku mutaracunguziibwe bintu ebihwaho , nk'efeeza n'ezaabu , kubaiha omu mitwarize etaine mugasho , ei mwaihire ahari baashwenkuriimwe ;
60001019	kureka mukacunguzibwa eshagama y'obuguzi bwingi eya Kristo , eri nk'ey'omwana gw'entaama ogutaine kamogo , nobu ryakuba eibara .
60001020	Kristo ogwo , ekyo Ruhanga akakimutooranira ira ensi etakahangirwe , kwonka akoorekwa omu bunaku bw'aha muheru ahabwanyu .
60001021	Ahabwe nimwikiriza Ruhanga owaamuzoire omu baafiire , akamuha ekitiinwa , ngu okwikiriza kwanyu n'amatsiko gaanyu bihamire omuri Ruhanga .
60001022	Mbwenu nk'oku muherize kweyeza nimukuratira amazima , kandi nimukunda abanyaruganda mutarikuryarya , mwezirikye kukundana mwihire aha mutima .
60001023	Mukazaarwa busya , mutazairwe mbibo erikujunda , kureka etarikujunda , nikyo kigambo kya Ruhanga ekihuriire kandi ekigumaho .
60001024	Manya ekyahandiikirwe nikigira kiti : Kyona ekyeetwa omuntu ni nk'obunyaatsi , n'oburungi bwakyo bwona ni nk'orurabyo rwabwo . Obunyaatsi buhonga , n'orurabyo ruhunduura .
60001025	Kwonka ekigambo kya Mukama kigumaho ebiiro byona . Ekyo kigambo nigo Makuru Marungi agu mwarangirirwe .
60002001	N'ahabw'ekyo mweiheho eitima ryona n'obugobya bwona n'oburyarya n'eihari n'okubeihererana kwona .
60002002	Nk'abeerere , mwetengye amate g'omutima agatafungwire , gabone kubakuza n'okubahitsya aha kujunwa .
60002003	Ahabw'okuba ekyahandiikirwe nikigira kiti : Mwarorize aha burungi bwa Mukama .
60002004	Mwije ahari ogwo eibaare erihuriire , eryayangirwe abantu , kwonka ahari Ruhanga , eryatoorainwe kandi ery'obuguzi bwingi .
60002005	Naimwe mube nk'amabaare agahuriire , mwombekirwe kuba obutaaho bwa Mutima , abahongyerezi abarikwera , abarikuhonga ebitambo by'omutima ebirikusiimwa Ruhanga omuri Yesu Kristo .
60002006	Manya omu Byahandiikirwe harimu ekirikugira kiti : Reeba , ninta omuri Siyooni eibaare ry'obuhamizo eritoorainwe kandi ery'obuguzi bwingi . Weena orikumwikiriza tariitwa nshoni .
60002007	Ahariimwe abarikwikiriza , eryo ibaare n'ery'obuguzi bwingi . Kwonka aha batarikwikiriza , ekyahandiikirwe nikigira kiti : Eibaare eri abombeki baayangire , rikahinduka obuhamizo bw'enju .
60002008	Kyongyera kiti : Ryaba eibaare eririteeza abantu entsibo , kandi orukiri oruribagwisa . Bateerwa entsibo ahabw'okuba tiboorobera kigambo , nk'oku baakiteekateekyeirwe Ruhanga .
60002009	Kwonka imwe muri oruganda orutoorainwe , abahongyerezi b'oruganda rw'omugabe , eihanga eirikwera , abantu ba Ruhanga ab'envuma , ngu mubone kworeka butunu ebikuru ebyakozirwe Ruhanga owaabeetsire , akabaiha omu mwirima , akabataasya omu mushana gwe ogurikutangaaza .
60002010	Ira mukaba mutari ihanga , kwonka hati muri eihanga rya Ruhanga . Ira mukaba mutakagiriirwe Ruhanga embabazi , kwonka hati muzigiriirwe .
60002011	Bakundwa ' mwe , nimbeeshengereza nk'abari omu ihanga kandi abazaahiire omu nsi egi , ku mwetantara okwetenga okubi okw'omubiri , okurikurwanisa amagara gaanyu .
60002012	Mugume mwine emitwarize mirungi omu Banyamahanga , reero bakiba nibenda kubagambuura ngu muri enkozi z'ebibi , bareebe ebirungi ebi mukora , bahimbise Ruhanga aha kiro eki ariiziraho .
60002013	Ahabwa Mukama , mugume mworobere abantu boona abarikubategyeka , yaaba ari Rubambansi ahabw'okuba niwe mukuru ;
60002014	nari ari omutegyeki omukuru otumirwe Rubambansi , kufubira abarikukora kubi n'okusiima abarikukora gye .
60002015	Manya eki Ruhanga akunda nikyo eki : ngu omu kukora gye kwanyu mwigare akanwa k'abashema abataine ki barikumanya .
60002016	Mube abantu abaine obusingye , kwonka obusingye bwanyu obwo butaba orwekwatso rw'okukora ebibi , kureka mugume mutwaze nk'abaheereza ba Ruhanga .
60002017	Muhe abantu boona eifubo , mukunde abanyaruganda , mutiine Ruhanga , kandi muhe Rubambansi ekitiinwa .
60002018	Imwe abaheereza , mworobere abakama baanyu nimubaheera kimwe ekitiinwa , ti b'embabazi n'abarikutwaza gye bonka , kureka n'abanyamwaga .
60002019	Ahabw'okuba omuntu asiimwa yaaba naagumisiriza obusaasi naijuka Ruhanga , haza obwo naaturwa busha .
60002020	Mbwenu nimusiimwaho ki , mwaba mwemeire okuteerwa , nibabatura okukora kubi ? Kwonka ku mukora ekirungi , mwayemera obusaasi obwabateebwaho ahabw'okukikora , Ruhanga naabasiima .
60002021	Manya ekyo nikyo mwayeteirwe , ahabw'okuba na Kristo akabonabona ahabwanyu , yaabatsigira eky'okureeberaho , ngu mubone kutoora ekirari kye .
60002022	Kristo tarakozire kibi , n'obugobya tiburareebekire mu kanwa ke .
60002023	Ku yaajumirwe , we tiyaajuma ; ku yaabonabonesiibwe , tiyaahayira ; kureka akeesiga Ruhanga ocwa emanja omu bwinganisa .
60002024	Kristo nyakabara akeekorera ebibi byaitu omu mubiri gwe aha musharaba , ngu tubone kufa aha kibi n'okuba abahuriire aha kuhikiirira . Obuhuta bwe nibwo bwabakirize .
60002025	Manya mukaba muhabire nk'entaama , kwonka hati mukubuukiire Omuriisa kandi Omureeberezi w'amagara gaanyu .
60003001	Naimwe bakazi ' mwe , mworobere baabaroimwe , ngu abamwe omuribo , nobu baraabe batarikwikiriza kigambo kya Ruhanga , bahindurwe emitwarize y'abakazi baabo , banu bataine ki babagambiire ,
60003002	kureka baareeba emicwe yaanyu eshemeire kandi erimu okutiina Ruhanga .
60003003	Okwecuma kwanyu kurekye kuba okw'okweshemeza aharuguru : nimutsiba eishokye , nimwehunda eby'ezaabu , nimujwara ebiragaize aha bigyere .
60003004	Kureka okwo kwecuma kube okw'omunda omu mitima yaanyu okw'eihunde eritarikusiisikara , ery'omutima omucureezi kandi ogutuurize , ogw'obuguzi bwingi omu maisho ga Ruhanga .
60003005	N'abakazi aba ira abarikwera , abaabaire bata amatsiko omuri Ruhanga , bakaba beecuma batyo kandi boorobera baibabo ,
60003006	nka Saara oku yaabaire ayorobera Aburahamu naamweta mukama we . Naimwe hati muri bahara be mwaba nimukora gye , mutaine kintu kyona ekirikubatiinisa .
60003007	Naimwe bashaija ' mwe , mutuure n'abakazi baanyu mubainiire omwete , nimubaha ekitiinwa ; nimumanya ku bari enyabya zitagumire , kandi ku bari abahunguzi hamwe naimwe b'engabirano ya Ruhanga ey'amagara , okushaba kwanyu kubone kutateerwa ha mutwe .
60003008	Eky'aha muheru , mwena mugire omutima gumwe , mugirirane esaasi na rukundo y'enyina-emwe , mugire omutima gw'embabazi kandi omucureezi .
60003009	Mutarigarurirana ebibi nari okujumiirana , kureka mugume mushabirane emigisha . Manya ekyo nikyo Ruhanga yaabeeteire , ngu mubone kutunga emigisha .
60003010	Ahabw'okuba ekyahandiikirwe nikigira kiti : Orikweyendeza amagara n'okugira omuraaro murungi , azibire orurime rwe kugamba ebibi , n'akanwa ke kugamba eby'obugobya .
60003011	Ayetantare ebibi , akore ebirungi , asherure obusingye kandi abwitanire .
60003012	Manya Mukama ata amaisho aha bahikiriire , kandi amatu ge agatega okushaba kwabo . Kwonka enkozi z'ebibi aziteera ekitsyori .
60003013	Mbwenu n'oha owaakubakora kubi , mwaba mwine omuhimbo gw'okukora ebirungi ?
60003014	Ku mwakuba nimubonabonesibwa ahabw'okuhikiirira , nimuba mwine omugisha . Mutaritiina okukangisa kw'abantu , nobu kwakuba okwemereza omutima ;
60003015	kureka omu mitima yaanyu , mugume muhe Kristo ekitiinwa , abe Mukama waanyu . Obutoosha mugume mweteekateekire kushoboororera omuntu weena owaakubabuuza eby'amatsiko agu mugira .
60003016	Kwonka ekyo mukikore n'obucureezi nimuha Ruhanga ekitiinwa . Mugume mwine omutima gutarikweshinja ; haza abarikugamba kubi aha mitwarize yaanyu mirungi ei mwine omuri Kristo , ku baraabajume , bahemukye .
60003017	Haakiri mubonabonesibwe nimuturwa okukora ebirungi , Ruhanga yaaba akisiimire , okukira okuturwa okukora ebibi .
60003018	Manya Kristo akafa rimwe ahabw'ebibi byaitu yaaheza , ari ohikiriire ahabw'abatahikiriire , ngu abone kutuhitsya ahari Ruhanga , owaitsirwe omu mubiri , akahindurwa ohuriire omu mutima .
60003019	Omuri ogwo mutima nimwo yaagyendeire , akarangirira emitima y'abaafiire eyaabaire eri omu kihome .
60003020	Nibo ira abataroorobire , obu Ruhanga yaagumisiriza ategyereize omu biro bya Noa , obu emeeri yaabaire neekorwa , ei abantu bakye munaana baakiriiremu amaizi .
60003021	Mbwenu ago maizi gakaba gari ekyeshusha ky'okubatizibwa okurikubajuna imwe omu biro ebi . Okubatizibwa okwo tikuba kwozya nziro ha mubiri , kureka kuba okuhoogyera Ruhanga n'omutima gwezire , kukahaisa okujunwa ahabw'okuzooka kwa Yesu Kristo .
60003022	Niwe ogwo owaagiire omu iguru , kandi ori aha rubaju rwa Ruhanga orwa buryo , naategyeka baamaraika n'ab'obushoboorozi n'ab'amaani .
60004001	Nk'oku Kristo yaabonabonesiibwe omu mubiri , naimwe mwegumye mwine omutima nk'ogwe . Manya weena obonabona omu mubiri aba atakikora bibi ,
60004002	ngu abone kumara ebiro bye ebitsigaire akiine omubiri , atakitegyekwa kwetenga okubi okw'abantu , kureka ebi Ruhanga akunda .
60004003	Omu biro byahingwire mukamara omwanya muraingwa munonga nimukora ebi Abanyamahanga bakunda . Mukaba mwine emitwarize y'ebikwatiraine n'obushambani , n'okworobera okwetenga okubi okw'omubiri , n'obusinzi , n'okuraara enkyeera , n'okuramya ebishushani okurikuzira .
60004004	Nikitangaaza abo Banyamahanga kureeba hati mutarikukwatanisa nabo omu by'okwetaanyagura kutyo , nikyo barikubajumira .
60004005	Bo baryayetonganira ahari Ogwo oyeteekateekire kucwera abahuriire n'abafiire orubanja .
60004006	Nikyo Amakuru Marungi gaarangiririirwe n'abaafiire , ngu nobu baacwereirwe orubanja omu mubiri nk'abantu , kwonka bagume bari abahuriire omu mutima nka Ruhanga .
60004007	Emperu ya byona eri haihi . N'ahabw'ekyo mugume mwerinzire nimwebarira , mubone kubaasa kushaba Ruhanga .
60004008	Okukira byona , mugume nimukundana mutarikuhararukana , ahabw'okuba rukundo eshwekyerera ebibi bingi .
60004009	Mukunirane mutarikunyomwa .
60004010	Nk'oku buri omwe yaahairwe ekiconco , mubihweresane nk'abaakwatsiibwe okugaba emigisha ya Ruhanga etari emwe .
60004011	Weena oine eky'okugamba , agambe ebi Ruhanga amushuuruuriire . Weena orikuheereza , aheereze n'amaani agu Ruhanga amuhaire , omuri byona Ruhanga abone kuhimbisizibwa omuri Yesu Kristo , oheebwa ekitiinwa n'obutegyeki ebiro byona . Amiina .
60004012	Abakundwa , mutatangaazibwa omuriro ogurikubagyeza , mukaba nk'abaagwerwa akagwe .
60004013	Haakiri mushemererwe , ahabw'okuba mukwataniise na Kristo omu kubonabona kwe . Reero ekitiinisa kye ku kirishuuruurwa , nabwo mubone kushemererwa n'okunanuka .
60004014	Ku muraajumwe ahabw'eiziina rya Kristo , mwine omugisha ; ahabw'okuba Mutima ow'ekitiinwa , Mutima wa Ruhanga , ari ahariimwe .
60004015	Kwonka hatarigira n'omwe omuriimwe owaabonabonesibwa ahabw'okwita , nari okwiba , nari okukora bibi , nainga okwetaasya omu by'abandi ;
60004016	kureka oraabonabonesibwe ahabw'okuba Omukristo , arekye kwitwa enshoni . Haakiri ahimbise Ruhanga , ahabw'okwetwa eryo iziina .
60004017	Manya obunaku buhikire okucwa orubanja okutandikira aha b'omu nju ya Ruhanga . Mbwenu ku kuraabe niitwe kuraabandizeho , abo abatarikwikiriza Makuru Marungi ga Ruhanga baryashura ki ?
60004018	Nk'ekyahandiikirwe oku kirikugira kiti : Ohikiriire ku araabe naagumirwa okujunwa , otarikutiina Ruhanga n'omusiisi baryaba bata ?
60004019	N'ahabw'ekyo ababonabona nk'oku Ruhanga asiimire , bagume nibakora gye , kandi bakwatse amagara gaabo Omuhangi omwesigwa .
60005001	Mbwenu niinyehanangiriza abakuru omuriimwe . Naanye ndi omukuru mugyenzi waabo , kareebi w'okubonabonesibwa kwa Kristo , kandi orikubarirwa omuri abo abaritunga ekitiinwa ekirishuuruurwa .
60005002	Nimbagambira nti : Muriise obusyo bwa Ruhanga obu mwakwatsiibwe , mubureeberere mutarikugyemwa , kureka mwekundiire , nk'oku Ruhanga arikubendeza ; mutarikuburiisa nk'abaguririirwe , kureka mubwiniire omuhimbo .
60005003	Mutaritegyekyesa eikama abu mwakwatsiibwe , kureka mube eky'okureeberwaho obwo busyo .
60005004	Reero Omuriisa omukuru ku ariboneka , muryaheebwa ekirunga ky'ekitiinwa ekitarikuhunduuka .
60005005	Naimwe abato , mworobere abakuru . Mbwenu mwena , muhereezane , omuntu na mugyenzi we , nimwebundika , ahabw'okuba ekyahandiikirwe nikigira kiti : Ruhanga ayangira abeetunguura , kwonka abeebundika abaha omugisha .
60005006	N'ahabw'ekyo mwebundikye ahansi y'omukono gwa Ruhanga ogw'amaani , abone kubatunguura obunaku bwahika .
60005007	Ebyanyu byona ebibashobeire mubimwegyekyerere , ahabw'okuba naabataho omutima .
60005008	Mugume nimwebarira kandi nimureeba . Manya Sitaane omuzigu waanyu naazengyerere nk'entare erikutsinda , neesherura ou eraashonshomere .
60005009	Mumwangire , muhamiire omu kwikiriza kwanyu , nimumanya abanyaruganda abari omu nsi yoona nabo ku bahikwaho okubonbona nk'okwanyu .
60005010	Reero ku muriheza kubonabonesibwaho akaanya kakye , Ruhanga ow'embabazi zoona , owaabeeteire ekitiinwa kye ekitahwaho omuri Kristo , aryabagaruraho , abahamye kandi abagumye .
60005011	Ogwo abe niwe yaategyeka ebiro byona ! Amiina .
60005012	Naabahandiikira nincwera hagufu , nimpandiikisa Silivaano , ou ndikweta omunyaruganda omwesigwa . Nimbeehanangiriza kandi nimbahamiza ku ebyo biri embabazi za Ruhanga ez'amazima ; haza mube nizo mwahamiramu .
60005013	Ekigombe ky'abaikiriza eky'omuri Babulooni , nakyo ekyatoorainwe Ruhanga , nikibaramutsya . N'omwana wangye Mariko naabaramutsya .
60005014	Muramutsyane n'okunywegyerana okurikwera . Imwe mwena abari omuri Kristo , mugume n'obusingye !
61001001	Nyowe , Simooni Petero , omuheereza kandi entumwa ya Yesu Kristo , nimbahandiikira imwe abaatungire okwikiriza kw'obuguzi bwingi nk'okwaitu , nimukwiha mu kuhikiirira kwa Ruhanga waitu kandi Omujuni waitu Yesu Kristo .
61001002	Emigisha n'obusingye nibikakanye omuriimwe , nimumanya Ruhanga na Yesu Mukama waitu .
61001003	Mukama waitu ogwo , ahabw'amaani ge g'obwaruhanga , akatuha ebintu byona ebikwatiraine n'amagara n'okutiina Ruhanga , yaabituheera omu kumanya ogwo owaatwetsire kubagana aha kitiinwa kye n'aha burungi bwe .
61001004	Ebyo nibyo yaatuheerairemu ebiraganiso by'obuguzi bwingi kandi ebikuru , ngu ahabwabyo mubone kukira okusiisikara kw'omu nsi , okureetwa okwetenga okubi , kandi mube abarikubagana nawe obwaruhanga bwe .
61001005	N'ahabw'ekyo muteho munonga omutima kwongyera aha kwikiriza kwanyu emicwe mirungi , n'aha micwe mirungi okwetegyereza ,
61001006	n'aha kwetegyereza okwerinda , n'aha kwerinda okuhama , n'aha kuhama okutiina Ruhanga ,
61001007	n'aha kushongoka ahari Ruhanga mwongyereho okukundana , n'aha kukundana mwongyereho rukundo .
61001008	Haza ebyo ku murikubigira byashaagaana , nibibatambira okuba abataine mugasho nari abatarikwana , kureka nibibahitsya aha kumanyira kimwe Mukama waitu Yesu Kristo .
61001009	Manya weena obuzirweho ebyo , biri n'empumi erikureebera hagufu , kandi ayebirwe ku yaayogiibweho ebibi bye ebya ira .
61001010	N'ahabw'ekyo beene Taata , mwongyere kugira omuhimbo gw'okuhamya okwetwa kwanyu n'okutooranwa kwanyu . Manya ku murikutwaza mutyo , timurigira bu mugwire ;
61001011	kandi muryaikiririzibwa kimwe kutaaha omu bukama obutahwaho obwa Mukama waitu kandi Omujuni waitu Yesu Kristo .
61001012	Nikyo ntuura niinyendera kubaijutsya ebyo bigambo , nobu muraabe nimubimanya , kandi muhamiire omu mazima agu mwatungire .
61001013	Ninteekateeka ngu kihikire , naaba nkiine ogu mubiri , kuguma nimbateera omuhimbo nimbibaijutsya ;
61001014	ahabw'okuba nimmanya ku ndangariire kujuura ogu mubiri gwangye , nk'oku Mukama waitu Yesu Kristo yangambiire .
61001015	Kandi niinyija kutaho omutima kureeba ngu ku ndiheza kufa , mubone kuguma nimweijutsya ebyo bintu ahi biraayetengyerwe hoona .
61001016	Obu twabamanyisa eby'obushoboorozi bwa Mukama waitu Yesu Kristo n'okureebeka kwe , bikaba bitari bigano ebigunzirwe obwengye bw'abantu , kureka tukeereebera n'agaitu ekitiinwa kye ky'obukama .
61001017	Manya Ruhanga Taata akamuha ekitiinwa n'okuhimbisibwa , kandi n'eiraka rikamwizira niriruga omu kitiinwa kikuru ekya Ruhanga , nirigira riti : Ogu niwe Mwana wangye ou nkunda , kandi ou nshemerererwa munonga .
61001018	Eryo iraka tukarihurira niryema omu iguru , ahabw'okuba tukaba turi hamwe nawe aha rushozi orurikwera .
61001019	N'ahabw'ekyo twine ekigambo ky'oburangi ekihamire okukiraho . Nimwija kukora gye mwakitaho omutima , nk'oku baguta aha itabaaza ririkwakira ah'omwirima guri , okuhitsya obu omushekye gurijuguta , n'enyonyoozi y'omu busheeshe ekabonekyera omu mitima yaanyu .
61001020	Eky'okubanza mushemereire kumanya eki , ku hatariho burangi bw'omu Byahandiikirwe obu omuntu ashoboorora wenka ahabwe .
61001021	Manya tihakabahoga burangi obu omuntu areeteekateekyeire , kureka abantu bakaba bagamba ebirugire ahari Ruhanga , nibabigambisibwa Mutima Orikwera .
61002001	Nk'oku omu ihanga eri haimukiremu abarikwegira abarangi , n'abeegyesa b'ebishuba , n'omuriimwe nikwo baribaho . Baryabataasyamu bwesherekye enyegyesa y'akabi erikuhabisa , nangwa n'okwehakana Mukama waabo owaabacungwire ; batyo beereetere okucwekyerera kw'ahonaaho .
61002002	Haza baingi baryatooreza emicwe yaabo ekwatiraine n'eby'obushambani , bagayise omuhanda gw'amazima .
61002003	Ahabw'omururu gwabo baryabatungamu amagoba nibakoresa ebigambo by'obugobya . Manya okwiha ira okusingwa orubanja kwabo tikukatuuzaga , n'okucwekyerera kwabo tikukahungiraga .
61002004	Ruhanga tarasaasiire baamaraika abaasiisire , kureka akabanaga owa Nyamuteza , yaabata okuzimu omu mwirima ndindindi kurindirwayo okuhitsya obu baricwerwa orubanja .
61002005	Kandi tarasaasiire nsi ya ira obu yaahimintura omwegyemure aha nsi y'abatatiina Ruhanga , kureka akarokora Noa , omurangirizi w'eby'okuhikiirira , n'abandi bantu mushanju .
61002006	Bwanyima akacwa endembe za Sodoma na Gomora eiju , yaazicwera orubanja rw'okucwekyerera , ngu abariba batarikutiina Ruhanga bazireebereho .
61002007	Reero yaarokora Loti ohikiriire , owaabaire ashobeirwe munonga ahabw'emicwe ekwatiraine n'eby'obushambani bw'abantu babi .
61002008	Manya ogwo muntu ohikiriire , ebi yaareebire n'ebi yaahuriire abatwiremu nibakora ebitahikire , buri izooba bikaba bimureetera obujune bwingi omu mutima gwe omurungi .
61002009	Reero Mukama nikwo amanya kurokora omu kwohibwa abamushongokireho , n'okurindira abatahikiriire omu kifubiro , okuhitsya aha kiro ky'okucwererwaho orubanja ;
61002010	na munonga abo abeejaramya omu mururu gw'okwetenga kubi okw'omubiri , bakagaya obushoboorozi bwa Ruhanga . Abo beegyesa abarikuhabisa baba abantu abatagira ki batiina , ababa ebyegyengye , abataitwa nshoni kujuma ab'ebitiinwa .
61002011	Haza kunu baamaraika , nobu baraabe babakiza amaani n'obushoboorozi , tibabatabaariza mu maisho ga Nyakubaho nibabajuma .
61002012	Kwonka abo basiisi bari nk'enyamaishwa zitaine bwengye , ezitwarwa obuhangwa bwazo , ezaazaariirwe okukwatwa n'okwitwa . Bajumiirana ebi batarikumanya , haza baryacwekyerezibwa nkazo ,
61002013	babonabone ahabw'ebibi bi baakozire . Ekibananura n'okwejaramya omu magyenyi nyomushana . N'abantu abarikuhemura kandi abarikugayisa , abeejaramya nibarya hamwe naimwe .
61002014	Baine amaisho gaijwire obushambani , agataruha kukora ebibi . Beetereza abaine emitima etahamire . Baine emitima eyaamanyiriire kugira omururu . Ebishi n'abakyeenirwe !
61002015	Bakateishuka omuhanda guhikire , baahaba , baatoora omuhanda gwa Balaamu mwene Beori , owaayenzire kwetungira omukimbo gw'okukora ebitahikire .
61002016	Kwonka akateisibwa ahabw'ekibi kye , obu endogoya etagamba yaagambire nk'omuntu , ekatsina eiraro ry'ogwo murangi .
61002017	Abo bantu ni nk'amaziba gatarimu maizi , kandi ni nk'ebicu by'orumena ebitwarwa omuyaga ; omwanya gw'omwirima ndindindi gubabiikiirwe .
61002018	Ku baba nibagamba eby'okwetunguura ebitaine muhoho , boosya abandi bantu abarangariire bati kuhunga abatuura bahabire ; obwo nibabeetereza n'emibiri yaabo eruruuhira ebikwatiraine n'eby'obushambani .
61002019	Babaraganisa ku barikwija kuba ab'obusingye , haza bo bonka bari abahuuku b'emicwe mibi . Manya kyona ekikiza omuntu emikono , aba omuhuuku waakyo .
61002020	Ahabw'okuba ku baheza kuhunga ebihagaro by'ensi , ahabw'okumanya Mukama waitu kandi Omujuni Yesu Kristo , bagaruka babyerohamu , bibakoma kandi bibategyeka ; haza omuheru gwabo ogwa bwanyima guba mubi okukira ogw'okubanza .
61002021	Embu y'obwo , kuri bataramanyire muhanda gw'okuhikiirira , okukira okuheza kugumanya , bakaguteishuka , bakareka ebiragiro ebirikwera ebyabahairwe .
61002022	Ekyababaireho kiri nk'enfumu y'amazima erikugira eti : Embwa egarukira ebitanaki byayo . N'endiijo nfumu eti : Empunu , ku baheza kugyozya , eyekuringa omu shaabo .
61003001	Bagyenzi bangye abakundwa , mbwenu egi n'ebaruha yangye ya kabiri ei naabahandiikira . Omuri ago mabaruha gombi , mbaire ninteeraho kusisiimura emitima yaanyu etaine buryarya , nimbahuguura .
61003002	Niinyenda ku mwijuka ebyarangirwe abarangi abarikwera , n'ebiragiro bya Mukama waitu kandi Omujuni , ebi yaarabize omu ntumwa zaanyu .
61003003	Eky'okubanza kya byona , mushemereire kumanya eki , ngu omu biro by'aha muheru haryabaho abantu abarikutwaririzibwa okwetenga kwabo okubi .
61003004	Haza abo bantu baryabashekyerera imwe , nibagira bati : Ku yaaraganiise ngu aryaija , hati arahi ? Mbwenu shi baatatenkuriitwe baaba kufa , ebintu ka bituura nk'oku biri ensi yaaba kuhangwa !
61003005	Nibeehuzya nkana eky'amazima eki : Ku kare munonga Ruhanga yaahangiise ekigambo kye eiguru n'ensi kandi egyo nsi ku yaahangirwe neihwa omu maizi , ekateebwa ahagati yaago .
61003006	Haza ago maizi ku nigo gaarugirwemu omwegyemure , gukacwekyereza egyo nsi eyaabaire eriho obwo .
61003007	Kwonka ahabw'ekyo kigambo , eiguru n'ensi ebiriho hati , bituura bibiikiirwe omuriro , birinzirwe okuhitsya aha izooba ry'okucwererwaho orubanja n'okucwekyereza abantu abatatiina Ruhanga .
61003008	Mbwenu abakundwa , eki kitaribeeba : ku ahari Nyakubaho ekiro kimwe kiri nk'emyaka rukumi , n'emyaka rukumi eri nk'ekiro kimwe .
61003009	Nyakubaho tayeganda kuhikiiriza ebi yaaraganiise , nk'oku abamwe bateekateeka . Imwe atuura naabagumisiririza , atarikwenda muntu weena kuhwerekyerera , kureka ngu boona barugyeho beegarukyemu .
61003010	Buzimazima ekiro kya Mukama kiryaija nk'omushuma , eiguru rihweho nirihinda munonga , n'ebyarihangirwemu biyagibwe omuriro ; kandi ensi n'ebyagihangirwemu byokibwe ogwo muriro , bihweho .
61003011	Nk'oku ebyo bintu byona biri eby'okuyaga bityo , mushemereire kuba abantu ba muringo ki ? Mushemereire kuba abarikwera kandi abarikutiina Ruhanga omu mitwarize yaanyu ,
61003012	mutegyereize ekiro ky'okwija kwa Ruhanga , kandi mukiiniire ekihika . Manya ahari ekyo kiro , eiguru riryakoreera omuriro , riyagye , n'ebiririmu biyagibwe omuriro .
61003013	Kwonka nk'oku yaaturaganiise , tutuura tutegyereize eiguru erisya n'ensi ensya , ebituurwamu okuhikiirira .
61003014	Mbwenu nu , bagyenzi bangye abakundwa , nk'oku ebyo mubitegyereize , mugire omuhimbo , Mukama abashangye mutaine kabara nari akamogo , kureka mumwineho obusingye .
61003015	Mumanye ku okugumisiriza kwa Mukama waitu okwo kuri omugisha gwanyu gw'okujunwa . Na mwene waitu omukundwa Paulo , nikwo yaabahandiikiire , nk'oku obwengye bu yaahairwe buri .
61003016	Haza ebyo Paulo naabigambaho nk'oku ashangwa agira omu baruha ze zoona ; kandi zibamu bimwe ebigumire kwetegyereza , ebi abashema n'abatahamire bakiikamya , nk'oku bagira ebindi Ebyahandiikirwe , bikabarugiramu okuhwerekyerera .
61003017	N'ahabw'ekyo imwe bakundwa ' mwe , nk'oku mwamanya ebyo bukiri kare , mwerinde mutakaahabisibwa obuhabe bw'abo bagomi , mukafeerwa mukabura kuhama ;
61003018	kureka mukurire omu mbabazi za Mukama waitu kandi Omujuni Yesu Kristo n'omu kumumanya . Ahimbisibwe omu bunaku obu , n'obutwire bwona . Amiina .
62001001	Twabahandiikira aha bya Kigambo ow'amagara , owaabaire ariho okwiha omu kutandika , ou twahuriire , ou twayereebeire n'agaitu , kandi ou twayetegyereize , tukamukoraho n'engaro zaitu .
62001002	Ago magara gakoorekwa , twagareeba , turi baakareebi baago ; kandi naimwe nitubarangirira eby'ago magara agatahwaho , agaabaire gari hamwe na Taata kandi gakatworekwa .
62001003	Eki twareebire tukahurira , nikyo turikubarangirira , ngu mubone kukwatanisa naitwe . Manya okukwatanisa kwaitu kuba hamwe na Taata n'Omwana we Yesu Kristo .
62001004	Ebyo twabibahandiikira ngu mubone kushemerererwa kimwe .
62001005	Obu nibwo butumwa obu twahuriire Omwana we naagamba , naitwe tukabubarangirira : ku Ruhanga aba omushana , kandi omuriwe ku hatabamu mwirima n'akakye .
62001006	Ku tugira ngu nitukwatanisa nawe , haza kunu nitugyendera omu mwirima , biri nitubeiha , n'emitwarize yaitu eba etari y'amazima .
62001007	Kwonka ku tugyendera omu mushana , nkawe oku ari omu mushana , tukwatanisa buri muntu na mugyenzi we , kandi eshagama ya Yesu Omwana we etwozyaho ekibi kyona .
62001008	Ku tugira ngu titwine kibi , biri nitwebeiha kandi tuba tutari b'amazima .
62001009	Ku twatura ebibi byaitu , Ruhanga ahabw'okuba n'omwesigwa kandi ohikiriire , abitusaasira kandi atwozyaho ebitahikire byona .
62001010	Ku tugira ngu titwine kibi , tumuhindura omubeihi kandi n'ekigambo kye kiba kitari muriitwe .
62002001	Baana bangye abakundwa , ebi naabibahandiikira ngu murekye kukora ebibi . Kwonka omuntu weena ku araakore ekibi , amanye ku twine orikututonganira ahari Taata , niwe Yesu Kristo ohikiriire .
62002002	Kristo ogwo niwe karabo y'ebibi byaitu , haza ti byaitu byonka , kureka n'eby'ensi yoona .
62002003	Ku tworobera ebiragiro bya Ruhanga , nibwo tuhamya ku turikumumanya .
62002004	Orikwegamba ati : Nimmumanya , haza akagomera ebiragiro bye , aba ari omubeihi , kandi omuriwe haba hatarimu mazima .
62002005	Kwonka weena okuratira ekigambo kye , buzimazima rukundo ei agira ahari Ruhanga eba ehikiire kimwe . Aha niho tuhamiza ku turi omuri Ruhanga ;
62002006	orikwegamba ngu atuura omuri Ruhanga , ashemereire kutwaza nka Yesu Kristo oku yaabaire atwaza .
62002007	Baana bangye abakundwa , tindikubahandiikira kiragiro kisya , kureka ekya ira , eki mwahairwe omu kutandika . Ekyo kiragiro ekya ira n'ekigambo eki mwahuriire .
62002008	Kwonka mbwenu ekiragiro eki ndikubahandiikira ni kisya , kandi amazima gaakyo nigareeberwa omuri Kristo n'omuriimwe . Manya omwirima nigugyenda niguhwaho , n'omushana gwajwire .
62002009	Orikwegamba ngu ari omu mushana , haza akanga omunyaruganda , biri akiri omu mwirima .
62002010	Okunda omunyaruganda aguma ari omu mushana , kandi omuriwe tihabamu kirikuteeza ntsibo .
62002011	Kwonka oyanga omunyaruganda aba ari omu mwirima kandi omwirima ogwo nigwo agyenderamu , atarikumanya i arikuza , ahabw'okuba omwirima guba gumushwekire aha maisho .
62002012	Baana bangye abakundwa , nimbahandiikira ahabw'okuba ebibi byanyu bisaasiirwe ahabwa Yesu .
62002013	Imwe baataata , nimbahandiikira ahabw'okuba ogwo obaho okwiha omu kutandika nimumumanya . Naimwe batsigazi ' mwe , nimbahandiikira ahabw'okuba musingwire Omubi . Baana bangye abakundwa , naabahandiikira ahabw'okuba nimumanya Taata .
62002014	Imwe baataata , naabahandiikira ahabw'okuba ogwo obaho okwiha omu kutandika nimumumanya . Naimwe abatsigazi , naabahandiikira ahakw'okuba muri ab'amaani , n'ekigambo kya Ruhanga kituura omuriimwe kandi musingwire Omubi .
62002015	Mutarikunda ensi , nobu byakuba ebintu ebigirimu . Omuntu weena ku akunda ensi , okukunda Taata kuba kutamurimu .
62002016	Ahabw'okuba kyona ekiri omu nsi okururuuha kw'omubiri , n'okwetenga kubi okw'amaisho , n'okwesiimiranira eitungo tibiruga hari Taata , kureka biruga omu nsi .
62002017	Haza ensi ehwaho hamwe n'ebyayo ebi abantu beetenga ; kwonka okora ebi Ruhanga akunda , agumaho ebiro byona .
62002018	Baana bangye abakundwa , obunaku bw'aha muheru bwahika ! Mukahurira ngu omwangizi wa Kristo naija . Mbwenu hati abangizi baingi ba Kristo baizire ; ekyo nikyo kirikutumanyisa ku obunaku obu buri obw'aha muheru .
62002019	Abo bantu bakaturugamu , ahabw'okuba bakaba batari b'omu baitu . Manya kuri baabaire bari ab'omu baitu , bakaagumiizemu naitwe . Mbwenu bakaturugaho , ngu kimanywe ku hatariho n'omwe omuribo buzimazima owaabaire ari ow'ekigombe kyaitu .
62002020	Kwonka imwe , mukasiigwa amajuta Ogwo Orikwera , kandi mwena nimumanya amazima .
62002021	Naabahandikira ti habw'okugira ngu timurikumanya mazima , kureka ngu ahabw'okuba nimugamanya , kandi nimumanya ku hatariho kishuba ekiruga omu mazima .
62002022	Mbwenu omubeihi n'oha ? T'ogwo ohakana naagira ati : Yesu ti Kristo ? Omwangizi wa Kristo n'oyehakana Taata na Mwana .
62002023	Tihariho oyehakana Mwana , akagira ati : Taata . Weena oyatura ku arikwikiriza Mwana , biri aine Taata .
62002024	Eki mwahuriire okwiha omu kutandika , ka kibe nikyo kyaguma omuriimwe . Eki mwahuriire okwiha omu kutandika , ku kiraagume omuriimwe , nibwo muraagume omuri Mwana n'omuri Taata .
62002025	Kandi eki Kristo yaaturaganiise n'eki : amagara agatahwaho .
62002026	Ebyo naabibahandiikira ahabw'abo abarikwenda kubabeihabeiha .
62002027	Kwonka imwe , okusiigwa amajuta oku Kristo yaabasiigire kutuura omuriimwe . N'ahabw'ekyo timurikwetenga muntu weena kubeegyesa ; ahabw'okuba okusiiga oku yaabasiigire nikubeegyesa ebya buri kintu . Okwo kwegyesa n'okw'amazima kandi ti bishuba . Mbwenu mugume omuriwe , nk'oku mwayegyesiibwe .
62002028	Baana bangye abakundwa , mugume omuri Kristo . Reero ku ariboneka , tushangwe twine obwesigye , tutarikwitwa nshoni aha kiro ky'okwija kwe .
62002029	Ku muraabe nimumanya ngu Kristo aba ohikiriire , muhamye ku omuntu weena okora ebihikire aba azairwe Ruhanga .
62003001	Mureebe okukunda oku Taata yaatukunzire , itwe okwetwa abaana ba Ruhanga , haza nikwo turi . Eki ensi etarikutumanyira , n'ahabw'okuba teramumanyire .
62003002	Baana bangye abakundwa , hati turi abaana ba Ruhanga . Oku turiba tikukeetegyereziibwe , kwonka nitumanya ngu ku Kristo ariboneka , turyashushana nawe , ahabw'okuba turyamureeba nk'oku ari .
62003003	Weena omwineho ago matsiko , ayeyeza nkawe oku ari orikwera .
62003004	Weena okora ekibi aba agomeire eiteeka ; ahabw'okuba ekibi kiba okugomera eiteeka .
62003005	Nimumanya Kristo ku yaabonekire kwihaho ebibi , kandi omuriwe tihabamu kibi .
62003006	Weena oguma omuriwe , tagumizamu naakora ekibi . Kwonka weena ogumizamu naakora ekibi , biri takamureebaga , nobu kwakuba okumumanya .
62003007	Baana bangye abakundwa , hatarigira owaabahabisa ! Okora ebihikire aba ohikiriire , nka Kristo oku ari ohikiriire .
62003008	Oguma naakora ekibi aba owa Sitaane ; manya Sitaane okwiha omu kutandika akora ebibi . Eki Omwana wa Ruhanga yaabonekyeire n'okucwekyereza ebi Sitaane akora .
62003009	Weena ozairwe Ruhanga tagumizamu naakora ekibi , ahabw'okuba embibo ya Ruhanga eba eri omuriwe ; kandi tabaasa kugumizamu naakora ekibi , ahabw'okuba akazaarwa Ruhanga .
62003010	Aha , abaana ba Ruhanga n'abaana ba Sitaane niho bareeberwa : weena okora ebitahikire , nari otakunda munyaruganda , biri ti wa Ruhanga .
62003011	Manya obu nibwo butumwa obu mwahuriire okwiha omu kutandika , ngu tukundane .
62003012	Titushemereire kuba nka Kaini , owaabaire ari ow'Omubi , akaita omurumuna . Mbwenu akamwitira ki ? N'ahabw'okuba ebi yaabaire akora bikaba biri bibi , haza eby'omurumuna biri ebihikiriire .
62003013	Banyaruganda , kitabatangaaza kureeba ensi neebanga .
62003014	Ekirikutumanyisa ku twarugire omu kufa , tukataaha omu magara , niitwe okukunda abanyaruganda . Otakunda aguma ari ofiire .
62003015	Weena oyanga mwene ishe aba ari omwitsi : kandi nimumanya ku hatariho mwitsi ogira amagara agatahwaho omuriwe .
62003016	Aha niho turikumanyira rukundo oku eri : Kristo akahayo amagara ge ahabwaitu . Naitwe nu , tushemereire kuhayo amagara gaitu ahabwa beene waitu !
62003017	Mbwenu omuntu ku yaakuba atungire eby'ensi , akareeba mwene waabo aine ebi akyenire , haza akamwehuzya , obwo akaabaasa ata kugira ngu naakunda Ruhanga ?
62003018	Baana bangye abakundwa , turekye kukundisa ekimama n'orurimi , kureka tugire rukundo y'amazima , erikureeberwa omu bikorwa byaitu .
62003019	Aha niho turikumanyira ku turi ab'amazima , emitima yaitu yaaba etuurize omu maisho ga Ruhanga .
62003020	Manya emitima yaitu ku eba neetushinja , hoona tumanya Ruhanga ku ari mukuru okugikira , kandi ku arikumanya byona .
62003021	Baana bangye abakundwa , emitima yaitu ku eraabe etarikutushinja , biri twine obwesigye ahari Ruhanga .
62003022	Eki tumushaba kyona akituha , ahabw'okuba tworobera ebiragiro bye , kandi tukora ebi asiima .
62003023	Mbwenu eki nikyo kiragiro kye , ngu twikirize eiziina ry'Omwana we Yesu Kristo , kandi tukundane nka Kristo oku yaaturagiire .
62003024	Boona aboorobera ebiragiro bya Ruhanga baguma omuriwe , nawe aguma omuribo . Kandi ekitumanyisa ku ari omuriitwe , ni Mutima ou yaatuhaire .
62004001	Baana bangye abakundwa , mutariikiriza ibara mutima , kureka mugume mwetegyereze emitima , kureeba yaaba neeruga ahari Ruhanga . Manya abarangi baingi b'ebishuba baherize kushohora , baija omu nsi .
62004002	Aha niho muraamanyire Mutima wa Ruhanga : weena orikurangirira Yesu ku niwe Kristo owaizire aine omubiri , biri aine Mutima oruga ahari Ruhanga .
62004003	Kwonka weena otarikurangirira Yesu , biri taine Mutima oruga ahari Ruhanga . Ogwo ni mutima w'omwangizi wa Kristo , ou mwahuriire ngu naija , na mbwenu yaahikire omu nsi .
62004004	Baana bangye abakundwa , imwe muri aba Ruhanga , kandi abo barangi b'ebishuba mubasingwire , ahabw'okuba Mutima ori omuriimwe ni mukuru okukira mutima ori omu b'omu nsi .
62004005	Bo n'ab'ensi , n'ahabw'ekyo ebi bagamba n'eby'ensi , n'ensi ebatega okutu .
62004006	Itwe turi aba Ruhanga . Weena omanya Ruhanga atutega okutu ; kandi otari wa Ruhanga tatutega okutu . Aho niho turikumanyira Mutima ow'amazima na mutima orikuhabisa .
62004007	Baana bangye abakundwa , ka tukundane , ahabw'okuba rukundo ekomooka ahari Ruhanga . Manya oine rukundo , aba azairwe Ruhanga kandi amanya Ruhanga .
62004008	Otaine rukundo , tamanya Ruhanga , ahabw'okuba Ruhanga aba rukundo .
62004009	Mbwenu eki nikyo kyayorekire rukundo ya Ruhanga omuriitwe : akoohereza omu nsi Omwana we omwe nyamunegyere , ngu abone kutuhaisa amagara .
62004010	Okukunda nikwo oku : tikugira ngu niitwe twakunzire Ruhanga , kureka niwe yaatukunzire , akoohereza Omwana we kuba ekarabo y'ebibi byaitu .
62004011	Baana bangye abakundwa , Ruhanga ku araabe yaatukunzire atyo , naitwe tushemereire kukundana .
62004012	Tihariho muntu orareebire Ruhanga ; kwonka ku tukundana , Ruhanga aguma omuriitwe , na rukundo ye ehikiiririzibwa kimwe omuriitwe .
62004013	Aha niho tumanyira ku tuguma omuri Ruhanga , nawe akaguma omuriitwe , ahabw'okuba akatuha Mutima we .
62004014	Manya tukareeba kandi twahamya ku Taata yaayohereize Omwana we kuba Omujuni w'ensi .
62004015	Weena oyatura ku Yesu ari Omwana wa Ruhanga , Ruhanga aguma omuriwe , nawe omuri Ruhanga .
62004016	N'ahabw'ekyo nitumanya ku Ruhanga atwiniire rukundo kandi nitukiikiriza . Ruhanga aba rukundo , kandi weena oguma omuri rukundo , agume omuri Ruhanga , na Ruhanga aguma omuriwe .
62004017	Ekirikworeka ku rukundo ehikiiririziibwe kimwe omuriitwe , n'okuba twine obwesigye aha kiro ky'okucwererwaho orubanja ; ahabw'okuba emitwarize yaitu omuri egi nsi ni nk'eya Kristo .
62004018	Omuri rukundo tihabamu kutiina , ahabw'okuba rukundo ehikiire kimwe ebingamu okutiina kwona . Manya okutiina kugira akakwate n'ekiheneso , kandi orikutiina aba atakahikiiririziibwe kimwe omuri rukundo .
62004019	Tukunda , ahw'okuba Ruhanga niwe yaabandize kutukunda .
62004020	Omuntu ku arikugira ati : Ninkunda Ruhanga , kwonka yaayanga mwene ishe , biri n'omubeihi . Manya otakunda mwene ishe ou areeba , tabaasa kukunda Ruhanga ou atakareebaga .
62004021	Kandi eki nikyo kiragiro ki Kristo yaatuhaire , ngu okunda Ruhanga , ashemereire kukunda na mwene ishe .
62005001	Weena oikiriza ku Yesu niwe Kristo , biri n'omwana wa Ruhanga ; kandi weena okunda omuzaire , akunda n'omwana we .
62005002	Eki nikyo tumanyiraho ku tukunda abaana ba Ruhanga , twaba nitukunda Ruhanga kandi nitworobera ebiragiro bye .
62005003	Manya okukunda Ruhanga nikwo kworobera ebiragiro bye . Kandi ebiragiro bye tibirusya .
62005004	Ahabw'okuba weena ozairwe Ruhanga asingura ensi , kandi ekisingura ensi n'okwikiriza kwaitu .
62005005	Mbwenu osingura ensi n'oha ? T'ogwo oikiriza Yesu ku ari Omwana wa Ruhanga ?
62005006	Yesu Kristo ogwo niwe yaiziire omu maizi g'okubatizibwa , n'omu shagama y'okufa kwe . Taraiziire mu maizi gonka , kureka omuri byombi : amaizi n'eshagama .
62005007	Kandi Mutima niwe ahamya ku kiri eky'amazima , ahabw'okuba Mutima nigo mazima .
62005008	Hariho ebirikuhamya bishatu : Mutima , amaizi n'eshagama ; kandi ebyo byonsatu biikirizana .
62005009	Ku turaabe nitwikiriza ebi abantu bahamya , ebi Ruhanga ahamya nibikiraho obukuru . Manya oku n'okuhamya kwa Ruhanga oku yaahamize aha Mwana we .
62005010	Weena orikwikiriza Omwana wa Ruhanga aine obuhamya omu mutima gwe . Otarikwikiriza Ruhanga aba amuhindwire omubeihi , ahabw'okuba aba ataikiriize ebi Ruhanga yaahamize aha Mwana we .
62005011	Manya obu nibwo buhamya : Ruhanga akatuha amagara agatahwaho , haza ago magara gari omu Mwana we .
62005012	Oine Mwana biri aine amagara , otaine Mwana wa Ruhanga biri taine magara .
62005013	Imwe abaikiriza eiziina ry'Omwana wa Ruhanga , ebi naabibahandiikira ngu mumanye ku mwine amagara agatahwaho .
62005014	Kandi obu nibwo bwesigye obu tugira ahari Ruhanga , ngu ku tushaba ekintu kyona nk'oku asiima , atuhurira .
62005015	Kandi ku turaabe nitumanya ngu kyona eki tumushaba atuhurira , tumanya ngu twatungire ebi twamushaba .
62005016	Ku haakugira owaareeba omunyaruganda naakora ekibi ekitarikwita , amushabire , haza Ruhanga naija kumuha amagara . Kwonka ekyo n'eky'abakozire ekibi ekitarikwita . Hariho ekibi ekirikwita ; tindikugira ngu ekyo omuntu ashemereire kushaba Ruhanga ahabwakyo .
62005017	Okukora ekitahikire kyona kuba ekibi , kwonka hariho ekibi ekitarikwita .
62005018	Nitumanya ngu weena ozairwe Ruhanga tagumizamu naakora ekibi , kureka arindwa ogwo ou Ruhanga yaayezaariire , kandi Omubi tabaasa kumukoraho .
62005019	Nitumanya itwe ku turi aba Ruhanga , kandi ku ensi yoona erikutegyekwa Omubi .
62005020	Hoona nitumanya ku Omwana wa Ruhanga yaizire , akatuha okwetegyereza , ngu tubone kumanya Ruhanga ow'amazima . Mbwenu tuguma turi omuri Ruhanga ow'amazima , ahabw'okuba turi omu Mwana we Yesu Kristo . Ogwo niwe Ruhanga ow'amazima , kandi niwe magara agatahwaho .
62005021	Baana bangye abakundwa , mwerinde ebishushani ebirikuramibwa .
63001001	Nyowe omukuru , naakuhandiikira , iwe Mugore wangye owaatoorainwe , hamwe n'abaana baawe abu nkunda omu mazima . Tiinye nyenka orikukukunda , kureka n'abandi boona abamanya amazima .
63001002	Nigo mazima agatuura omuriitwe , haza agaritugumamu ebiro byona .
63001003	Emigisha n'embabazi n'obusingye ebikomooka ahari Ruhanga Taata , n'ahari Yesu Kristo Omwana we , bigume naitwe omu mazima n'omuri rukundo .
63001004	Nkashemererwa munonga okureeba ngu bamwe omu baana baawe nibagyendera omu mazima , nk'oku twaragiirwe Taata .
63001005	Mbwenu Mugore wangye , ninkweshengyereza , ntari nk'orikukuhandiikira ekiragiro kisya , kureka eki turahuriire okwiha omu kutandika , ekirikutugira ngu tukundane .
63001006	Manya okukunda nikwo oku : itwe okworobera ebiragiro bya Ruhanga . Ekiragiro eki murahuriire okwiha omu kutandika , nikyo eki : ngu mugume mwine rukundo .
63001007	Manya ababeihabeihi baingi baturugiremu baaza omu nsi . Nibo bantu abanga kuhamya ku Yesu Kristo yaizire aine omubiri . Omuntu nk'ogwo n'embeihabeihi kandi n'omuzigu wa Kristo .
63001008	Mwerinde mutakaafeerwa eki mwakoreire ; kureka mutungye ekihembo kihikire .
63001009	Omuntu weena orikurengyesereza atagumiire mu bi Kristo yaayegyeise , naaba ataine Ruhanga . Orikugumira omu bi Kristo yaayegyeise , aine Taata na Mwana .
63001010	Ku harigira owaija ahi muri , ataija n'egyo nyegyesa , mutarimutaasya omu nju , nobu kwakuba okumuramutsya .
63001011	Manya orimuramutsya aryaba akwataniise nawe omu bibi bi arikukora .
63001012	Nobu ndaabe nyine bingi by'okubahandiikira , tinkaayenzire kukoresa orupapura na bwino , ahabw'okuba nyine amatsiko g'okwija kubareeba n'okuganiira naimwe nitureebana , okushemererwa kwaitu kubone kwijurira kimwe .
63001013	Abaana ba murumuna waawe owaatoorainwe nibakuramutsya .
64001001	Nyowe omukuru , ninkuhandiikira , iwe Gaayo , ou nkunda omu mazima .
64001002	Mugyenzi wangye omukundwa , ninshaba ngu byona bikugyendere gye , ogire amagara marungi omu mubiri , nk'oku ori gye omu mutima .
64001003	Nkashemererwa munonga , ahabw'okuba bamwe omu banyaruganda ku baizire , bampamiza ku orikukuratira amazima , kandi kwokwo noogakuratira .
64001004	Tihariho kushemererwa okungira , okukira okuhurira ngu abaana bangye nibakuratira amazima .
64001005	Mugyenzi wangye omukundwa , okora ekintu ky'obwesigwa , ku oba nooheereza abanyaruganda omu muringo gwona , nobu baba bari abu otarikumanya .
64001006	Manya abo bahamiize ekigombe ky'abaikiriza ebya rukundo yaawe . Naakweshengyereza , guma obahe eby'okubakwatsa omu rugyendo rwabo , omu buryo bu Ruhanga arikusiima .
64001007	Bakaruga owaabo ahabwa Kristo , bangire kwakiira ekintu kyona eki Abanyamahanga baabaire nibenda kubaha .
64001008	Nikyo tushemerereire kukwatsa abantu nk'abo , ngu tubone kukwatanisa nabo omurimo gw'okubuzya amazima .
64001009	Nyine ebi mbaire naahandiikiire ekigombe ky'abaikiriza , kwonka Dioterefe , oitanira obukuru , taikiriza bi ndagiira .
64001010	Mbwenu ku ndiija , ndyabaijutsya ebi akora : oku arikumbeiherera nangambuura . Tagarukira aho , ataho n'okushenda abanyaruganda , nangwa n'okuzibira abarikwenda kubaakiira , kandi ababinga omu kigombe ky'abaikiriza .
64001011	Mugyenzi wangye omukundwa otaritooreza orikukora ebibi , kureka otooreze orikukora ebirungi . Okora ebirungi n'owa Ruhanga ; okora ebibi n'otakareebaga Ruhanga .
64001012	Demetirio , boona nibamugambaho gye , n'amazima nyakabara nigamuhamya . Naanye nikwo ndikumuhamya , kandi noomanya ku obuhamya bwangye buri obw'amazima .
64001013	Naaba nyine bingi by'okukuhandiikira , kwonka tinkaayenzire kubihandiikisa kacumu na bwino ,
64001014	ahabw'okuba nyine amatsiko g'okukureeba juba , tugaaniire nitureebana .
64001015	Ogume n'obusingye . Banywani baawe nibakuramutsya . Oturamukize banywani baitu buri omwe .
65001001	Nyowe Yuda , omuheereza wa Yesu Kristo ; kandi murumuna wa Yakobo , nimbahandiikira imwe abaayetsirwe , abarikukundwa omuri Ruhanga Taata , kandi abarindiirwe Yesu Kristo
65001002	Embabazi , obusingye na rukundo nibikakanye omuriimwe .
65001003	Bagyenzi bangye abakundwa , ku mbaire nyine ekihika ky'okubahandiikira aha by'okujunwa kwaitu twena , naareeba ningyemeserezibwa kubahandiikira nimbeehanangiriza ku murwanirira enyikiriza ei abarikwera baahairwe omurundi gumwe kikahwa .
65001004	Manya abantu bamwe beetaahize omuriimwe bwesherekye . Nibo abo abaagambirweho ira ku baricwerwa orubanja rukabasinga . N'abantu abatatiina Ruhanga , abahindura embabazi za Ruhanga waitu orwekwatso bakeehakana Omutegyeki waitu omwe wenka kandi Mukama waitu Yesu Kristo .
65001005	Mbwenu , nobu muraabe muramanyire ebyo byona , niinyenda kubaijutsya ku Mukama owaihire abantu be omu nsi ya Misiri , bwanyima yaacwekyereize abataraikiriize .
65001006	Na baamaraika abaarengize aha rugyero rw'obukuru bwabo , bakatsigaho obutuuro bwabo , ku Ruhanga ogwo yaabarindiire omu mwirima ndindindi , babohesiibwe enjegyere ezi batarirugamu obutwire bwona , okuhitsya obu ekiro kikuru ky'okucwererwaho orubanja kirihika .
65001007	Nk'oku ab'omuri Sodoma na Gomora , n'ezindi ndembo ezaabaire zihereeraine nazo , baaraayire batyo bakeeroha omu by'obushambani obutari bw'obuhangwa ; ezo ndembo zikaba eky'okureeberaho , niziheebwa ekifubiro ky'okwokibwa omuriro ogutaraara .
65001008	Omu muringo nk'ogwo , n'abo bantu nikwo bahagaza batyo emibiri yaabo , nibabeihwabeihwa ebirooto byabo , bakagaya obushoboorozi bwa Ruhanga , kandi bakajuma ab'ekitiinwa ab'omu iguru .
65001009	Haza kunu na Mikaeli omukuru wa baamaraika obu yaabaire naatongana na Sitaane , naahakana nawe aha by'omubiri gwa Musa , tareehangire kumucwera rubanja naamujuma , kureka akamugira ati : Mukama abe niwe yaakuhana .
65001010	Kwonka abo bantu bajuma ibara kintu eki batarikumanya , kandi n'ebi barikumanya nibatwarwa obuhangwa bwabo , nk'enyamaishwa zitagira bwengye , nibyo bibahwerekyereza .
65001011	Ebishi , baryakareeba ! Ahabw'okuba batoora omuhanda gwa Kaini , beeroha omu buhabe bwa Balaamu ahabw'okwetungisa , kandi bahwerekyerera omu bugomi bwa Koora .
65001012	Nibo bashiisha amagyenyi gaanyu ag'okukundana , barengyesereza omu kunywa bajarami bataine nshoni . Bari nk'ebicu bitarimu maizi ebitwarwa omuyaga , nari nk'emiti etariho bijuma omu ishaaruura , efiire kabiri , kandi erandukire .
65001013	Nainga nk'ebingonzi by'enyanja etarikutiinisa , nibabira eifuro ry'okuhemuka kwabo . Bari nk'enyonyoozi zirikuzengyerera , babiikiirwe okuguma omu mwirima ebiro byona .
65001014	Nibo Enoka ow'oruzaaro rwa mushanju okwiha ahari Adamu yaarangire naagira ati : Reeba , Mukama naija n'abarikwera be obukumi n'obukumi ,
65001015	kucwera abantu boona orubanja , n'okurusingisa abatatiina Ruhanga boona , ahabwa byona eby'okutamutiina ebi baacumwire omu muringo nk'ogwo ; kandi n'ahabw'ebigambo bibi ebi abasiisi abatamutiina baamurogotsireho .
65001016	Nibo abo abeetomboita , abatonzya , abategyekwa okwetenga kwabo okubi , abu akanwa kaabo kagamba eby'okwetunguura , abamamarika abantu , ngu bakaagira eki baabaihaho .
65001017	Bagyenzi bangye , kwonka mushemereire kwijuka ebi entumwa za Mukama waitu Yesu Kristo zaarangire .
65001018	Zikabagira ziti : Omu biro by'aha muheru , haryabaho abashekyeerezi abarikutegyekwa okwetenga kwabo okubi , batarikweta ha bya Ruhanga .
65001019	Nibo abo abareeta okwetaanisamu , n'abantu b'ensi abataine Mutima wa Ruhanga .
65001020	Kwonka imwe bagyenzi bangye , mwehamize omu kwikiriza kwanyu okurikwera munonga , nimushabira omuri Mutima Orikwera .
65001021	Mugume omuri rukundo ya Ruhanga , mutegyereize embabazi za Mukama waitu Yesu Kristo kubahitsya omu magara agatahwaho .
65001022	Kandi mwikirizise abarikubangaanisa :
65001023	abamwe mubajune nimubashahura omu muriro ; n'abandi mubagirire esaasi nimubatiinirira , nangwa mwangye n'ekijwaro ekisiisirwe emicwe y'obushambani .
65001024	Mbwenu Ogwo orikubaasa kubarinda mutagwe , akabamurika omu maisho g'ekitiinwa kye , mutaine kamogo kandi mushemereirwe ,
65001025	Ruhanga ogwo wenka otujuna naaraba omuri Yesu Kristo Mukama waitu , aheebwe ekitiinwa n'obwanyakusinga n'obutegyeki n'obushoboorozi , nk'oku yaabaire abiine ira , na hati , n'ebiro byona ! Amiina .
66001001	Ebi n'ebyashuurwirwe Yesu Kristo , ebi Ruhanga yaamuhaire kworeka abaheereza be , ebiri eby'okubaho juba . Kristo ogwo akabimanyisa omuheereza we Yohaana naamutumaho maraika we .
66001002	Na Yohaana akagamba byona ebi yaareebire , naarangirira ebi Ruhanga yaamutumire ebi Yesu yaahamize .
66001003	Orikushoma ebigambo by'oburangi obu bikahurirwa , aine omugisha . N'abarikubitega okutu , bakoorobera ebihandiikirwemu , baine omugisha .
66001004	Nyowe Yohaana , naabahandiikira imwe ab'ebigombe mushanju by'abaikiriza eby'omuri Asiya : Nimbendeza emigisha n'obusingye ebikomooka ahari Ogwo oriho , owaabaire ariho , kandi oribaho ; n'ebiruga aha mitima mushanju etuura omu maisho g'ekitebe kye ky'obukama ;
66001005	n'ebiruga ahari Yesu Kristo , kareebi omwesigwa , owaabandize kuzoorwa omu baafiire , kandi otegyeka abagabe b'omu nsi . Yesu ogwo , owaatukunzire akatwiha omu bibi naatucunguza okufa kwe ,
66001006	akatuhindura ab'obukama n'abahongyerezi ahari Ruhanga we kandi Ishe ; naakaheebwe ekitiinwa n'obushoboorozi ebiro byona ! Amiina .
66001007	Reeba , naizira omu bicu ! Buri muntu aryamureeba , nangwa n'abaamucumitsire , kandi enganda zoona ez'omu nsi ziryamucurira . Buzima kwo ! Amiina .
66001008	Mukama Ruhanga omushoboorozi wa byona , naagamba ati : Niinye Alufa kandi Omega ; oriho , owaabaire ariho , kandi oribaho .
66001009	Niinye Yohaana mwene waanyu , okwataniise naimwe omuri Yesu , omu kuhiiganisibwa n'omu bukama bwe n'omu kugumisiriza . Nkaba ndi aha kirwa ekirikwetwa Patimo , ntuzirwe okurangirira ekigambo kya Ruhanga , n'okuhamiza abantu ebya Yesu .
66001010	Mbwenu aha kiro kya Mukama , Mutima ku yaabaire andiho , naahurira enyima yangye eiraka rihango nk'ery'enzamba ,
66001011	nirigira riti : Handiika omu kitabo ebi orikureeba , obyoherereze ebigombe mushanju eby'abaikiriza , nibyo ebi : Efeso , Simuruna , Perigamo , Tiyatira , Sarudi , Filadelufiya na Laodikeya .
66001012	Ntyo mpinduka kureeba owaabaire nangambira . Ku naahindukire , naareeba ebikondo mushanju by'amatabaaza eby'ezaabu .
66001013	Ahagati y'ebyo bikondo hakaba hariho orikushusha Omwana w'omuntu , ajwaire ekijwaro kiraingwa , kandi omu kifuba ayezirikiise omweko gw'ezaabu .
66001014	Omutwe gwe n'eishokye rye bikaba nibyera nk'ebyoya by'entaama njeru , nibyengyengyeta nk'orubaare , n'amaisho ge nigamurinkana nk'endimi z'omuriro ;
66001015	ebigyere bye biri nk'omuringa guzigwire , ogushemereziibwe omu iziiko ; n'eiraka rye nirihoorera nk'amaizi maingi ,
66001016	omu ngaro y'omukono gwe gwa buryo akwaitsemu enyonyoozi mushanju ; omu kanwa ke haarugamu rurara y'amoogi abiri , kandi ahamaisho ge nihashusha nk'eizooba ririkwaka omu ihangwe .
66001017	Ku naamureebire , naagwa aha bigyere bye nk'owaafa . Kwonka yantaho omukono gwe gwa buryo , yampuumuriza ati : Otatiina , niinye w'okubanza kandi ow'aha muheru ,
66001018	kandi ohuriire . Nkafa , kwonka hati ndi ohuriire ebiro byona , kandi nyine ebikomoorozo bya Rufu na Kuzimu .
66001019	Mbwenu handiika ebi waareeba , ebiriho hati n'ebiribaho bwanyima .
66001020	Amakuru gasherekirwe ag'enyonyoozi mushanju ezi waareeba omu mukono gwangye gwa buryo , n'ag'ebikondo mushanju by'ezaabu , nigo aga : enyonyoozi mushanju ni baamaraika b'ebigombe mushanju by'abaikiriza ; kandi ebikondo mushanju by'amatabaaza nibyo bigombe omushanju by'abaikiriza .
66002001	Handiikira maraika w'ekigombe ky'abaikiriza ab'omuri Efeso oti : Ebi n'ebigambo byangye , nyowe okwaitse enyonyoozi mushanju omu ngaro y'omukono gwangye gwa buryo , kandi orikugyendagyendera ahagati y'ebikondo mushanju by'ezaabu . Ningira nti :
66002002	Nimmanya ebi orikukora , okwehenenga kwawe n'okugumisiriza kwawe nooyehangaana . Nimmanya ku otarikubaasa kugumisiririza babi , kandi ku waayetegyereize abarikweyeta entumwa , haza batari bo , reero okashanga bari ab'ebishuba .
66002003	Nimmanya ku ogumisiriza nooyehangaana , ku oyemera bingi ahabw'eiziina ryangye , kandi ku otakaruhaga .
66002004	Kwonka nyine eki ndikufa naiwe ; ahabw'okuba tokiine rukundo nk'ei waabaire ogira omu kubanza .
66002005	N'ahabw'ekyo ijuka ahi waahanantukire noogwa , oyegarukyemu , haza okore ebi waabaire nookora omu kubanza . Kitari ekyo , niinyija kwija ah'ori , nyihe eitabaaza ryawe omu mwanya gwaryo , kureka biri waayeteisa .
66002006	Kwonka eki ogira n'okwanga ebi Abanikola bakora , haza naanye nibyo nyanga .
66002007	Oine amatu , ahurire eki Mutima arikugambira ebigombe by'abaikiriza , ati : Orikusingura , ndyamwikiriza kurya aha muti gw'amagara , ogw'omu mwanya gw'obunanukye ogwa Ruhanga .
66002008	Handiikira maraika w'ekigombe ky'abaikiriza ab'omuri Simuruna , oti : Ebi n'ebigambo by'ow'okubanza kandi ow'aha muheru , owaafiire haza akagaruka akaba ohuriire . Naagira ati :
66002009	Nimmanya obusaasi bwawe n'obworo bwawe - - kwonka ori omutungi ! Nimmanya ebi abeeyeta Abayudaaya bakubeiherera , haza batari bo ; kureka bari eiteeraniro rya Sitaane !
66002010	Otatiina ebi orikwija kubonabona . Reeba , Sitaane arangariire kuta bamwe omuriimwe omu kihome , ngu mugyezibwe , mumare ebiro ikumi muri omu kubonabonesibwa . Guma ori omwesigwa okuhitsya obu orifa , haza naanye ndyakuha ekirunga ky'amagara .
66002011	Oine amatu , ahurire eki Mutima arikugambira ebigombe by'abaikiriza ati : Orikusingura , okufa kwa kabiri tikwine ki kurimwitsa .
66002012	Handiikira maraika w'ekigombe ky'abaikiriza ab'omuri Perigamo , oti : Ebi n'ebigambo by'Ogwo oine rurara y'amoogi abiri . Naagira ati :
66002013	Nimmanya ah'otuura , ku niho ekitebe ky'obukama bwa Sitaane kiri . Kwonka otuura okihamiire aha iziina ryangye , kandi tokeehakanaga ku orikuunyikiriza , nangwa n'omu biro bya Antipa , mushinja wangye omwesigwa , owaitiirwe owaanyu , ahi Sitaane atuura .
66002014	Kwonka nyine bikye ebi ndikufa naiwe : ahabw'okuba okwo oineyo bamwe abarikwikiriza enyegyesa ya Balaamu , owaahabwire Balaki kuta ekirikuteeza entsibo omu maisho g'Abaisiraeli , ngu barye ebihongyeirwe emandwa kandi ngu bakore ebikwatiraine n'obushambani .
66002015	Kandi hoona oine n'abandi abahamiire aha nyegyesa y'Abanikola .
66002016	Mbwenu nu , yegarukyemu . Kitari ekyo , niinyija kwija juba ah'ori , mbarwanise na rurara ey'omu kanwa kangye .
66002017	Oine amatu , ahurire eki Mutima arikugambira ebigombe by'abaikiriza , ati : Orikusingura , ndyamuha aha maanu esherekirwe , kandi mmuhe eibaare ririkwera , erihandiikirweho eiziina risya , eri omuntu weena atarikumanya , kureka ogwo owaaritunga .
66002018	Handiikira maraika w'ekigombe ky'abaikiriza ab'omuri Tiyatira , oti : Ebi n'ebigambo by'Omwana wa Ruhanga , oine amaisho garikumurinkana nk'endimi z'omuriro , kandi ow'ebigyere bye biri nk'omuringa guzigwirwe . Naagira ati :
66002019	Nimmanya ebi okora : okukunda kwawe n'okwikiriza kwawe n'okuheereza n'okugumisiriza nooyehangaana . Nimmanya ebi ohereerukire kukora ebirikuhita ebyabandize .
66002020	Kwonka nyine eki ndikufa naiwe ! Nooreka ogwo mukazi Yezeebeli , orikweyeta omurangikazi , ahabisa abaheereza bangye naabeegyesa kukora ebikwatiraine n'obushambani , n'okurya ebihongyeirwe emandwa .
66002021	Nkamuha omwanya kwegarukamu , kwonka yaayanga kweteisa eby'obushambani bwe .
66002022	Reeba , niinyija kumutambika aha kitanda , areebereho enaku ; reero abu ashambana nabo mbareetere okubonabonesibwa kwingi , baaba bateeteisize ebi arikukora .
66002023	Ndyateera abaana be , mbagwiseho . Nibwo ebigombe by'abaikiriza byona birimanya ku niinye ncaaka ebiteekateeko n'emitima , nkazimuurira buri omwe omuriimwe ebishemereire ebi akozire .
66002024	Kwonka imwe , ab'omuri Tiyatira abaatsigara , abatarikwikiriza egyo nyengyesa , abatakamanyire eki abandi beeta amabanga ga Sitaane , nimbagambira nti : Tindikwija kubeekoreza gundi mutwaro .
66002025	Kureka mugumye eki mwine okuhitsya obu ndiija .
66002026	Orikusingura , akaguma naakora ebi ndikwenda okuhitsya aha muheru , ndyamuha obushoboorozi aha mahanga ,
66002027	nkaanye oku naabuhairwe Tata ; agategyekyese enkoni y'ekyoma , agaatagure nk'oku omunogoozi ayatagura enyungu z'eibumba .
66002028	Ndyamuha kandi enyonyoozi y'omu busheeshe .
66002029	Oine amatu , ahurire eki Mutima arikugambira ebigombe by'abaikiriza .
66003001	Handiikira maraika w'ekigombe ky'abaikiriza ab'omuri Sarudi , oti : Ebi n'ebigambo by'Ogwo oine emitima mushanju ya Ruhanga n'enyonyoozi mushanju . Naagira ati : Nimmanya ebyawe byona : oine eiziina ry'okuba ohuriire , haza ori ofiire !
66003002	Sisiimuka ohamye ebikitsigaireho ebiri haihi kufa . Manya omu bi orikukora , tinkareebiremu kintu kyona ekihikiire kimwe omu maisho ga Ruhanga wangye .
66003003	N'ahabw'ekyo ijuka ebi waahairwe n'ebi waahuriire , obirinde kandi oyeteise . Ku oraabe otasisiimukire , ndyaija nk'omushuma , haza torimanya magingo gu ndikuhikiraho .
66003004	Kwonka omuri Sarudi okiinemu abantu bakye abatakasiisire bijwaro byabo . Abo baryagyenda naanye bajwaire ebirikwera , ahabw'okuba bakishemereire .
66003005	Orikusingura , aryajwekwa ebijwaro birikwera nkabo , kandi tindiiha iziina rye mu kitabo ky'amagara ; kureka ndyarigamba butunu omu maisho ga Tata n'omu ga baamaraika be .
66003006	Oine amatu , ahurire eki Mutima arikugambira ebigombe by'abaikiriza .
66003007	Handiikira maraika w'ekigombe ky'abaikiriza ab'omuri Filadelufiya , oti : Ebi n'ebigambo by'Ogwo orikwera , ow'amazima , ogira ekikomoorozo kya Daudi ; oigura , hatagire waakinga ; kandi okinga , hatagire waigura . Naagira ati :
66003008	Nimmanya ebi okora : Reeba , naakuta omu maisho orwigi rwigwire , orutarikubaasa kukingwa muntu weena . Nimmanya ku ogira amaani makye , kwonka kandi okarinda ekigambo kyangye , tiwayehakana iziina ryangye .
66003009	Mbwenu reeba , ab'omu iteeraniro rya Sitaane , abeeyeta Abayudaaya , haza kunu bataribo , kureka nibabeiha , ndyabagyemesereza , baije bajuumare aha bigyere byawe , haza bamanye ku naakukunzire .
66003010	Nk'oku waarinzire ekigambo kyangye ekirikugira kiti : Gumisiriza nooyehangaana ; naanye ndyakurinda , orekye kuhikwaho obunaku bw'okugyezibwa okuribaho omu nsi yoona kugyeza abagitwiremu .
66003011	Reeba , niinyija juba ; hamiza kimwe eki oine , hatakaagira owaakwaka ekirunga kyawe .
66003012	Orikusingura , ndyamuhindura enyomyo y'omuri Nyaruju ya Ruhanga wangye , haza tarigirugamu n'akakye ; kandi ndyamuhandiikaho eiziina rya Ruhanga wangye , n'eiziina ry'orurembo rwa Ruhanga wangye . Niyo Yerusalemu ensya , eshuuma neeruga omu Iguru owa Ruhanga wangye ; mmuhandiikyeho n'eiziina ryangye erisya .
66003013	Oine amatu , ahurire eki Mutima arikugambira ebigombe ky'abaikiriza .
66003014	Handiikira maraika w'ekigombe ky'abaikiriza ab'omuri Laodikeya , oti : Ebi n'ebigambo bya Kibekwo , kareebi omwesigwa kandi ow'amazima , obutandikiro bw'ebi Ruhanga yaahangire . Naagira ati :
66003015	Nimmanya ebi okora : torikufuka kandi torikwotsya . Haakiri kuri waafukire nari okootsya !
66003016	Kwonka ahabw'okuba ori ekihorootsyo , otarikufuka nobu kwakuba okwotsya , niinyija kukutanaka , ondugye omu kanwa !
66003017	Manya noogira oti : Ndi omutungi , ngogyeire , tiinyine ki nkyenire . Haza kunu otarikumanya ku ori omunaku , ow'okugirirwa esaasi , omworo , empumi kandi ojwaire busha .
66003018	N'ahabw'ekyo ninkuhabura ku onguraho ezaabu eshemeziibwe omuriro , obone kuba omutungi ; kandi n'ebijwaro ebirikwera eby'okukujweka , obone kutaitwa nshoni z'okureebwa ojwaire busha . Ongureho n'omubazi gw'okuta omu maisho , obone kureeba .
66003019	Abu nkunda mbateisa , kandi mbahana . Mbwenu gira omuhimbo , oyegarukyemu .
66003020	Reeba , nyemereire aha rwigi niinyiguza . Omuntu weena ku araahurire eiraka ryangye , yaigura orwo rwigi , niinyija kutaahamu , ndye hamwe nawe , nawe arye hamwe naanye .
66003021	Orikusingura , ndyamwikiriza kushutama naanye aha kitebe kyangye ky'obukama , nk'oku naanye naasingwire , nkashutama na Tata aha kitebe kye ky'obukama .
66003022	Oine amatu , ahurire eki Mutima arikugambira ebigombe by'abaikiriza .
66004001	Ebyo ku byahwaire , naimutsya amaisho , naareeba omu iguru orwigi rumwe rwigwire ! Naahurira eiraka eri naabandize kuhurira niringambira nk'ery'enzamba , nirigira riti : Inamuka oije aha , nkworekye ebiraabeho , ebi byarugaho .
66004002	Ahonaaho naayeshanga ndi omuri Mutima , kandi reeba , ekitebe ky'obukama kikaba kitairwe omu iguru , kiriho okisingamiho .
66004003	Ogwo owaabaire akisingamiho akaba naayengyengyeta nk'eibaare ry'obuguzi bwingi erya yasipi n'erya saarudio . N'ekyo kitebe kye kikaba kyehinguririziibwe omuhanganzima gw'erangi erikushusha ey'eibaare rya simaragido .
66004004	Kandi ekyo kitebe ky'obukama kikaba kyehinguririziibwe ebindi bitebe by'obukama makumi abiri na bina , bishutamirweho abakuru makumi abiri na bana bajwaire ebirikwera , baine n'ebirunga by'ezaabu omu mitwe yaabo .
66004005	Omuri ekyo kitebe ky'obukama haarugamu emiryabo n'okugamba kw'enkuba n'okuhinda . Omu maisho gaakyo haayakiramu emuri mushanju z'omuriro ; niyo mitima mushanju eya Ruhanga .
66004006	Omu maisho g'ekyo kitebe ky'obukama hariho ekiri nk'enyanja y'ekirahuri , erikwogibwamu amaisho nk'eibaare rya kirisitaalo . Okwehinguririza ekyo kitebe , ahari buri rubaju rwakyo , hakaba hariho ebihangwa bina ebiine amagara , ebiijwire amaisho omu maisho n'enyima .
66004007	Ekihangwa ky'okubanza ekihuriire kikaba nikishusha entare . Ekihangwa kya kabiri ekihuriire kikaba nikishusha enimi . Ekihangwa kya kashatu ekihuriire kikaba kiine ahamaisho nk'ah'omuntu . Reero ekihangwa kya kana ekihuriire kikaba nikishusha empungu erikuguruka .
66004008	Ebyo bihangwa bina ebihuriire bikaba biine amapapa mukaaga buri kimwe , biijwire amaisho embaju zoona , omunda n'aheeru . Nyomushana na nyekiro bikaba nibyeshongora bitarikuremuura , biti : Orikwera , Orikwera , Orikwera , ni Mukama Ruhanga ow'obushoboorozi bwona , owaabaire ariho , oriho , kandi oribaho .
66004009	Ebyo bihangwa bihuriire , ku byabaire biha ekitiinwa Ogwo osingami aha kitebe , kandi obaho ebiro n'ebiro , byamuhimbisa kandi byamusiima ,
66004010	abo bakuru makumi abiri na bana bajuumara ahansi omu maisho g'Ogwo osingami aha kitebe ky'obukama , baramya Ogwo obaho ebiro n'ebiro . Banaga ahansi ebirunga byabo omu maisho g'ekitebe ky'obukama , nibeeshongora bati :
66004011	Mukama Ruhanga waitu , niiwe oshemereire kuheebwa ekitiinwa n'okuhimbisibwa n'obushoboorozi ; ahabw'okuba niiwe waahangire ebintu byona , haza ahabw'okusiima kwawe byabaho kandi byahangwa .
66005001	Reero omu ngaro ya buryo y'Ogwo osingami aha kitebe ky'obukama , nkareebamu omuzingo gw'ekitabo ekihandiikirwe omunda n'enyima , gukomirwe n'obumanyiso mushanju .
66005002	Bwanyima , nareeba maraika w'amaani , naaranga n'eiraka rihango ati : N'oha oshemereire kushuuruura omuzingo gw'ekitabo n'okubambuura obumanyiso bwakyo ?
66005003	Kwonka bambe , tiharabaireho n'omwe omu iguru nari omu nsi , nobu haakuba okuzimu y'ensi , owaabaasize kushuuruura ogwo muzingo nari okugureebamu .
66005004	Naanye nikwo kurira munonga ahabw'okubura oshemereire kushuuruura ogwo muzingo nari okugureebamu .
66005005	Bwanyima omwe aha bakuru bari , yangira ati : Otarira ! Reeba , entare y'omu ruganda rwa Yuda , ekitsitsa kya Daudi , akasingura ; mbwenu naabaasa kushuuruura ogwo muzingo , n'okubambuura obumanyiso bwagwo mushanju .
66005006	Reero ahagati y'ekitebe ky'obukama n'ebihangwa bina ebihuriire n'abo bakuru , nkareebaho Omwana gw'Entaama ayemereire , ari nk'oitsirwe . Akaba aine amahembe mushanju n'amaisho mushanju ; niyo mitima mushanju ya Ruhanga , etumwa omu nsi yoona .
66005007	Ogwo Mwana gw'Entaama atyo agyenda , aiha ogwo muzingo gw'ekitabo omu ngaro ya buryo y'ogwo osingami aha kitebe ky'obukama .
66005008	Ku yaaherize kwihamu ogwo muzingo , ebihangwa bina ebihuriire , n'abo bakuru makumi abiri na bana , byajuumara omu maisho g'ogwo Mwana gw'Entaama . Buri omwe akaba akwaitse ekidongo , n'orwabya rw'ezaabu orwijwire obubaani , nibyo by'okushaba by'abarikwera .
66005009	Batyo baayeshongora ekyeshongoro kisya , nibagira bati : Niiwe oshemereire kutwara omuzingo gw'ekitabo n'okubambuura obumanyiso bwagwo . Ahabw'okuba okaitwa , waacungurira Ruhanga abantu n'eshagama yaawe , ab'omu nganda zoona , n'endimi zoona , n'amahanga goona , n'ebyanga byona ,
66005010	Waabahindura oruganda rw'abahongyerezi b'okuheereza Ruhanga waitu , kandi baryategyeka omu nsi .
66005011	Bwanyima , ku naagiire kugira nti , naareeba baamaraika baingi , obukumi n'obukumi , enkumi n'enkumi , beehinguririize ekyo kitebe ky'obukama n'ebihangwa ebihuriire n'abo bakuru .
66005012	Haza naahurira nibagamba n'eiraka rihango , bati : Omwana gw'Entaama owaitsirwe , ashemereire kuheebwa obushoboorozi n'obutungi n'obwengye n'amaani n'ekitiinwa n'okuhimbisibwa n'okusingizibwa !
66005013	Kandi naahurira buri kihangwa kyona ekiri omu iguru n'omu nsi n'okuzimu y'ensi n'omu nyanja na byona ebibirimu , nibigira biti : Ogwo osingami aha kitebe ky'obukama hamwe n'Omwana gw'Entaama nibakasingizibwe , bakaheebwa ekitiinwa n'okuhimbisibwa n'obushoboorozi ebiro n'ebiro !
66005014	N'ebyo bihangwa bina ebihuriire byaikiriza nibigira biti : Kibe kwo ! Mpaho abo bakuru baajuumara ahansi , baaramya .
66006001	Omwana gw'Entaama ku yaabambwire kamwe aha bumanyiso omushanju , naareeba kandi naahurira kimwe aha bihangwa bina ebihuriire , nikigamba n'eiraka nk'ery'enkuba , kiti : Ija !
66006002	Ku naimukize nti amaisho , naareeba embaraasi rujeru , n'ogitembire aine obuta ; atyo yaaheebwa ekirunga , yaagyenda naasingura , ngu abone kusingurira kimwe .
66006003	Bwanyima Omwana gw'Entaama akabambuura akamanyiso ka kabiri , mpaho naahurira ekihangwa kya kabiri ekihuriire , nikigira kiti : Ija !
66006004	Reero haarugayo endiijo mbaraasi ruhogo ; ogitembire yaaheebwa obushoboorozi bw'okwiha obusingye omu nsi , ngu abantu baitane ; atyo yaaheebwa rurara mpango .
66006005	Omwana gw'Entaama ku yaabambwire akamanyiso ka kashatu , naahurira ekihangwa kya kashatu ekihuriire , nikigira kiti : Ija ! Naanye ku nyimutsya amaisho , ndeeba embaraasi rwozi , n'ogitembire aine minzaani omu ngaro .
66006006	Ntyo mpurira ekiri nk'eiraka ririkwema ahagati y'ebihangwa bina ebihuriire , nirigira riti : Endengo y'engano n'ebihembo by'eizooba rimwe ; kandi n'endengo ishatu za sayiri nazo n'ebihembo by'eizooba rimwe ; kwonka amajuta na viino otabishiisha .
66006007	Omwana gw'Entaama ku yaabambwire akamanyiso ka kana , naahurira eiraka ry'ekihangwa kya kana .
66006008	Ntyo nyimutsya amaisho , ndeeba embaraasi ruhuura , n'owaabaire agitembire naayetwa Rufu , na Kuzimu emukuratiire , kandi byaheebwa obushoboorozi aha kicweka kimwe kya kana eky'ensi , kukiitsa rurara n'enjara n'orufu n'enyamaishwa z'omu ishwa ez'omu nsi .
66006009	Reero Omwana gw'Entaama ku yaabambwire akamanyiso ka kataano , naareeba ahansi y'eitambiro emitima y'abaitsirwe , nibaturwa ekigambo kya Ruhanga n'obujurizi obu baahaire .
66006010	Baahooga n'eiraka rihango , nibagira bati : Ai Mukama Nyakusinga , iwe orikwera kandi ow'amazima ! Oryahitsya hi otakacwereire rubanja abatwire omu nsi , okahoorera eshagama yaitu ?
66006011	Batyo buri omwe yaaheebwa ekanzu erikwera , baaragiirwa kumara omwanya gwiriireyo bakihuumwire , okuhitsya obu omubaro gw'abaheereza bagyenzi baabo , na beene waabo ab'okwitwa nkabo , gurihika .
66006012	Kandi nkareeba Omwana gw'Entaama naabambuura akamanyiso ka mukaaga . Obwo haabaho omutsitsa mwingi , eizooba ryairirimba , ryashusha nk'ekiguniya kirikwiragura , n'okwezi ekizooro kwatukura nk'eshagama .
66006013	Reero enyonyoozi z'ahaiguru zaagwa ahansi , nk'oku omutiini guragaza ebijuma byagwo omuri katumba , gwatengyeetsibwa eihunga .
66006014	Eiguru naryo ryahwaho , nk'oku omuzingo gw'ekitabo gukubwa ; buri rushozi na buri kirwa byaihwa omu myanya yaabyo .
66006015	Mpaho abagabe b'omu nsi n'abakungu n'abakuru b'amahe , n'abatungi n'ab'amaani , na buri muhuuku n'ow'obusingye , baayeshereka omu maaya n'omu nyanga z'omu nshozi .
66006016	Baatakira enshozi n'enkiri bati : Mutugwere mutusherekye amaisho g'Ogwo osingami aha kitebe ky'obukama , kandi mutukize ekiniga ky'Omwana gw'Entaama .
66006017	Manya ekiro kyabo kikuru ky'okucweraho orubanja kyahika . Mbwenu n'oha orikubaasa kukyemera ?
66007001	Ebyo ku byahwaire , naareeba baamaraika bana beemereire aha mbaju ina z'ensi , bakingiire emiyaga ena ey'omu nsi , ngu hatakaagira omuyaga gwahuuha ensi nari enyanja nainga omuti gwona .
66007002	Kandi naareeba maraika ondi naaruga ei izooba rituruka , aine akamanyiso ka Ruhanga ohuriire . Atyo ayeta n'eiraka rihango baamaraika abo abana , abaabaire bahairwe obushoboorozi bw'okushiisha ensi n'enyanja .
66007003	Reero maraika ogwo abagira ati : Mutashiisha ensi nari enyanja , nobu yaakuba emiti , okuhitsya obu turaaheze kuta akamanyiso aha buso bw'abaheereza ba Ruhanga waitu .
66007004	Ntyo mpurira omubaro gw'abaatairweho akamanyiso ka Ruhanga aha buso bwabo . Gukaba niguhika akasiriira kamwe n'obukumi buna n'enkumi ina , abaarugire omu buri ruganda rw'Abaisiraeli :
66007005	Ab'omu ruganda rwa Yuda abaatairweho akamanyiso , kakumi n'enkumi ibiri ; ab'omu ruganda rwa Reubeeni , kakumi n'enkumi ibiri ; ab'omu ruganda rwa Gaadi , kakumi n'enkumi ibiri ;
66007006	ab'omu ruganda rwa Asheri , kakumi n'enkumi ibiri ; ab'omu ruganda rwa Nafutaali , kakumi n'enkumi ibiri ; ab'omu ruganda rwa Manaase , kakumi n'enkumi ibiri ;
66007007	ab'omu ruganda rwa Simeoni , kakumi n'enkumi ibiri ; ab'omu ruganda rwa Leevi , kakumi n'enkumi ibiri ab'omuruganda rwa Isakaari , kakumi n'enkumi ibiri ,
66007008	ab'omu ruganda rwa Zebuluuni , kakumi n'enkumi ibiri ab'omu ruganda rwa Yosefu , kakumi n'enkumi ibiri ; ab'omu ruganda rwa Benyamiini abaatairweho akamanyiso , kakumi n'enkumi ibiri .
66007009	Ebyo ku byahwaire , naimutsya amaisho , naareeba ekimbuuro kihango ky'abantu , abu omuntu weena atarikubaasa kubara ! Bakaba barugire omu byanga byona n'omu nganda zoona n'omu mahanga goona n'omu ndimi zoona , beemereire omu maisho g'ekitebe ky'obukama n'omu maisho g'Omwana gw'Entaama , bajwaire ekanzu zirikwera , baine amataagi g'enkindo omu ngaro .
66007010	Baateera akaari n'eiraka rihango bati : Okujuna n'okwa Ruhanga waitu , osingami aha kitebe ky'obukama , kandi n'okw'Omwana gw'Entaama !
66007011	Reero baamaraika boona baayemerera beehinguririize ekyo kitebe , n'abo bakuru n'ebyo bihangwa bina ebihuriire . Baajuumara omu maisho g'ekyo kitebe ky'obukama , baaramya Ruhanga ,
66007012	nibagira bati : Amiina ! Ruhanga waitu asingizibwe , kandi aheebwe ekitiinwa n'obwengye n'okusiimwa n'okuhimbisibwa n'obushoboorozi n'amaani ebiro n'ebiro ! Amiina .
66007013	Mpaho omwe ahari abo bakuru ambuuza , naagira ati : Beitu aba abajwaire ekanzu zirikwera ni baahi , kandi baaruga hi ?
66007014	Naanye mmugarukamu nti : Mukama wangye , niiwe orikukimanya . Nawe angira ati : Aba nibo baarugire omu kubonabonesibwa kwingi , bakoozya ekanzu zaabo , bakazeereza omu shagama y'Omwana gw'Entaama .
66007015	Nikyo barikwemererera omu maisho g'ekitebe kya Ruhanga , nibamuheereza nyomushana na nyekiro omuri Nyaruju ye . Kandi Ogwo osingami oha kitebe ky'obukama , aryaguma nabo abasangiire .
66007016	Tibarigira njara bundi , nobu kwakuba okugira eiriho ; tibariitwa mushana , nobu kyakuba ekibabo kyagwo .
66007017	Ahabw'okuba Omwana gw'Entaama , ori ahagati y'ekitebe ky'obukama , aryaba omuriisa waabo , abeebembere , abahitsye aha nshuro z'amaizi g'amagara ; na Ruhanga abashushure amarira ahamaisho .
66008001	Omwana gw'Entaama ku yaabambwire akamanyiso ka mushanju , haabaho akaceceko omu iguru okumara nk'ekicweka ky'eshaaha .
66008002	Bwanyima naareeba baamaraika omushanju abeemerera omu maisho ga Ruhanga , kandi baahebwa enzamba mushanju .
66008003	Reero maraika ondiijo yaija , yaayemerera haihi n'eitambiro aine ekyotezo kya zaabu . Atyo aheebwa obubaani bwingi kubuhongyera Ruhanga , hamwe n'eby'okushaba by'abarikwera boona , akabyoterera aha itambiro ry'ezaabu eriri omu maisho g'ekitebe kye .
66008004	Mpaho omwika gw'obubaani , n'okushaba bicumbuuka nibiruga omu ngaro za maraika oyemereire omu maisho ga Ruhanga .
66008005	Bwanyima maraika ogwo yaatwara ekyo kyotezo , yaakiijuza omuriro ogwaruga aha itambiro , yaakinaga aha nsi omu nsi . Reero haabaho okugamba kw'enkuba , n'okuhinda n'ebirabyo n'omutsitsa .
66008006	Mbwenu baamaraika omushanju , abaabaire baine enzamba mushanju , baayeteekateeka kuziteera .
66008007	Maraika w'okubanza yaateera enzamba ye , haabaho orubaare n'omuriro bijwangire n'eshagama . Ku byagwire ahansi omu nsi , kimwe kya kashatu ky'ensi kyasya , na kimwe kya kashatu ky'emiti n'obunyaatsi bwona obubisi byasya .
66008008	Maraika wa kabiri ku yaateire enzamba eye , ekintu kirikushusha orushozi ruhango kirikwaka omuriro , kyanagwa omu nyanja .
66008009	Kimwe kya kashatu ky'enyanja kyahinduka eshagama , na kimwe kya kashatu ky'ebihangwa by'omu nyanja ebiine amagara kyafa , kandi kimwe kya kashatu ky'emeeri kyacwekyerezibwa .
66008010	Maraika wa kashatu ku yaateire eye nzamba , enyonyoozi rwaiguuga yaahanantuka omu iguru neeyaka nk'orumuri , yaagwera kimwe kya kashatu ky'emigyera n'enshuro z'amaizi .
66008011	Eiziina ry'egyo nyonyoozi ni Muravunga . Mpaho kimwe kya kashatu ky'amaizi kyacweka omuravunga , abantu baingi baafa ahabw'okunywa ago maizi , ahabw'okuba gakahindurwa agarikushaarira .
66008012	Maraika wa kana ku yaateire enzamba ye , kimwe kya kashatu ky'eizooba kyateerwa , hamwe na kimwe kya kashatu ky'okwezi , na kimwe kya kashatu ky'enyonyoozi . Ekyarugiremu : kimwe kya kashatu ky'okwaka kwabyo kyazima , kimwe kya kashatu kya nyomushana tikyahweza , na kimwe kya kashatu kya nyekiro kyaba kityo .
66008013	Ku naimukize nti amaisho , naahurira empungu neeyaniira munonga , neezeereerera hare omu kaabunga , neegira eti : Akagwe ! Akagwe ! Akagwe kaaza kugwera abari omu nsi , ezindi nzamba ku ziraagambe , ezi baamaraika abashatu bari haihi kuteera !
66009001	Maraika wa kataano ku yaateire enzamba ye , naareeba enyonyoozi yaahanantuka omu iguru , yaayetuura aha nsi . Egyo nyonyoozi , etyo eheebwa ekikomoorozo ky'omuhengyere gw'ekiina ekitaine bugarukiro .
66009002	Mpaho Nyonyoozi aigura omuhengyere gw'ekyo kiina . Omuri ogwo muhengyere haareetwamu omwika gurikucumbuuka nk'ogw'eiziiko rihango ; eizooba n'akaabunga byatimbwa omwirima ahabw'omwika gwareetsirwe omuri ogwo muhengyere .
66009003	Bwanyima omuri ogwo mwika haatimbiramu enzigye , zaateera ensi ; kandi zaaheebwa obushoboorozi nk'obw'ebinyabushegu .
66009004	Zaaragiirwa okutashiisha bunyaatsi , nari ekimezire kyona ekibisi , nainga omuti gwona , kureka okukora kubi abantu abataine kamanyiso ka Ruhanga aha buso bwabo .
66009005	Zaikirizibwa kubabonaboneseza ameezi ataano , kwonka zitarikubaita . Haza okusaasa kwazo kukaba kuri nk'oku ekinyabushegu kisaasa omuntu kyamutonera .
66009006	Reero omuri ago meezi ataano abantu baryasherura Rufu , kwonka tibarigibona ; beetengye okufa , haza Rufu ebahungye .
66009007	Omu mireebekyere , ezo nzigye zikaba nizishusha embaraasi ziteekateekyeirwe orugamba ; aha mitwe yaazo hariho ebirikushusha ebirunga by'ezaabu ; n'ahamaisho haazo nihashusha ah'abantu ;
66009008	obwoya bwazo buri nk'eishokye ry'abakazi , n'amaino gaazo gari nk'ag'entare .
66009009	Zikaba ziine engamba ezeemi nk'ebyoma by'okwekingiza aha kifuba , kandi okuhoorera kw'amapapa gaazo kuri nk'okw'ebigaari bingi ebirikukururwa embaraasi ezirikusyoka niziza aha rugamba .
66009010	Zikaba ziine emikira n'envuri nk'eby'ebinyabushegu , kandi obushoboorozi bwazo bw'okubonaboneseza abantu ameezi ataano buri omu mikira yaazo .
66009011	Zikaba ziine omugabe orikuzitegyeka , niwe maraika w'ekiina ekitaine bugarukiro , orikwetwa Abadooni omu Ruheburaayo , kandi omu Ruguriiki naayetwa Apolioni , amakuru ngu Omuhwerekyerezi .
66009012	Akagwe k'okubanza kaahwa ; mbwenu hakitsigaireyo obundi bugwe bubiri kwija .
66009013	Bwanyima maraika owa mukaaga akateera eye nzamba . Ntyo naahurira eiraka niryema omu burugu buna bw'eitambiro ry'ezaabu , eriri omu maisho ga Ruhanga .
66009014	Eryo iraka ryagambira maraika wa mukaaga owaabaire aine enzamba , riti : Rekura baamaraika abana ababoheirwe aha mugyera muhango Eufuraati !
66009015	Batyo baamaraika abo abana baarekurwa . Nibo abo abaabaire bateekateekyeirwe egyo shaaha n'ekyo kiro n'okwo kwezi n'ogwo mwaka , kwitiramu kimwe kya kashatu ky'abantu .
66009016	Omubaro gw'engabo z'abarikurwanira aha mbaraasi gukaba guri kakumi emirundi ebiri emirundi kakumi ; ogwo mubaro gwabo nkaguhurira .
66009017	Omuri okwo kworekwa kwangye , nkareeba nti ezo mbaraasi n'abazitembire . Bakaba bajwaire eby'okwekingiza aha kifuba eby'erangi erikutukura nk'omuriro , n'eya bururu nka saafiro , n'eya kinekye nka sulufuru , kandi emitwe y'ezo mbaraasi ekaba eri nk'ey'entare ; reero omuriro n'omwika na sulufuru nibiziruga omu kanwa .
66009018	Kimwe kya kashatu ky'abantu nikwo kyaitsirwe kityo ezo nfu ishatu : omuriro , omwika na sulufuru , ebyarugire omu kanwa k'ezo mbaraasi .
66009019	Manya obushoboorozi bwazo buri omu kanwa kaazo n'omu mikira yaazo . Egyo mikira ni nk'enjoka , eine emitwe , kandi niyo zihutaazisa .
66009020	Abandi bantu abataraitsirwe ezo nfu , tibareeteisize bi baakoreise engaro zaabo . Tibararekire kuramya ebyago n'ebishushani ebikozirwe omu zaabu n'omu feeza n'omu miringa n'omu mabaare n'omu biti , ebitarikubaasa kureeba nari kuhurira , nobu kwakuba okugyendesa amaguru .
66009021	Kandi tibareeteisize bibi byabo : obwitsi , oburogo , ebikwatiraine n'obushambani , nobu kwakuba okwiba kwabo .
66010001	Bwanyima nkareeba maraika ondiijo ow'amaani naashuuma naaruga omu iguru . Akaba ayehumbikire ekicu , omuhanganzima gugotsire omutwe gwe , ahamaisho ge nihaaka nk'eizooba , n'amaguru ge gari nk'enyomyo z'omuriro .
66010002	Akaba aine omu ngaro omuzingo gw'akatabo kakuburwire . Yaaribatisa ekigyere kye kya buryo aha nyanja , n'ekya bumosho aha nsi .
66010003	Yaayamuza n'eiraka rihango nk'ery'entare erikutsinda . Ku yaayamwize , enkuba omushanju zaagamba .
66010004	Ezo nkuba omushanju ku zaaherize kugamba , naanye ndangariire kuhandiika , naahurira eiraka niryema omu iguru nirigira riti : Otaata enaama y'ebi enkuba omushanju zaagamba , kandi otabihandiika !
66010005	Reero maraika ou naareebire aribatsi aha nyanja n'aha nsi , yaimutsya omukono gwe gwa buryo agworekyeize eiguru .
66010006	Yaarahira Ruhanga obaho ebiro n'ebiro , owaahangire eiguru n'ensi n'enyanja na byona ebibirimu , naagira ati : Tihaakiriho kukyerererwa !
66010007	Kureka maraika wa mushanju ku araateere enzamba ye , nibwo Ruhanga araahikiirize enaama ye , nk'oku yaakigambiire abaheereza be abarangi .
66010008	Mpaho eiraka ri naabaire naahuriire niryema omu iguru , ryagaruka ryangira riti : Irooko , oyakiire omuzingo , ogukubuururiirwe omu ngaro ya maraika oribatsi aha nyanja n'aha nsi .
66010009	Ntyo ngyenda , mpika maraika ogwo , mmushaba kumpa ogwo muzingo gw'akatabo . Nawe angira ati : Nkako , katware okarye . Omu nda nikaija kukushaarira , kwonka omu kanwa kakunurire nk'obwoki .
66010010	Ntyo nyiha omuzingo gw'ako katabo omu ngaro ya maraika , nkarya . Omu kanwa kannurira nk'obwoki , kwonka ku mpeza kukamira , omunda kanshaarira .
66010011	Reero agambira ati : Oshemereire kugaruka kuranga ebiriba aha bantu b'enganda nyingi , n'aha mahanga n'aha ndimi n'aha bagabe .
66011001	Bwanyima nkaheebwa orubingo rw'okugyeresa , orwemi nk'orubango . Reero haabaho owangira ati : Imuka , ogyere Nyaruju n'eitambiro , kandi obare abarikugiramizamu .
66011002	Kwonka otagyera ekibuga ekyehinguririize Nyaruju . Okirekye , ahabw'okuba kirekuriirwe Abanyamahanga , abaraije kuribatiirira orurembo orurikwera , okumara ameezi makumi ana n'abiri .
66011003	Reero baakareebi bangye babiri ndyabaha obushoboorozi bw'okumara ebiro rukumi na magana abiri na makumi mukaaga , nibaranga obutumwa bwa Ruhanga bajwaire ebiguniya .
66011004	Baakareebi abo bombi nibo miti emioliva ebiri , kandi ebikondo bibiri ebyemerera omu maisho ga Nyakubaho w'ensi .
66011005	Ku haakubaho owaayenda kubakora kubi , omuriro gukaabaruga omu kanwa , gumaraho abazigu baabo . Eego , weena orikwenda kubakora kubi , nawe ashemereire kwitwa .
66011006	Baine obushoboorozi bw'okukinga eiguru , ngu enjura erekye kugwa omu biro ebi barimara nibaranga . Kandi baine n'obushoboorozi bw'okuhindura amaizi eshagama , n'okuteeza ensi orufu rwa ibara muringo , ahi baryendera hoona .
66011007	Ku bariheza kuha obuhamya bwabo , ekinyamaishwa kiryatuuhuuka omu kiina kitaine bugarukiro , kibarwanise , kibasingure , kandi kibaite .
66011008	Reero , emitumbi yaabo egume erambiriraine omu nguuto rugyendwa ey'orurembo orukuru , orurikushushanisibwa na Sodoma na Misiri , oru Mukama waabo yaabambiirwemu aha musharaba .
66011009	Abantu batari bamwe , ab'enganda n'endimi n'amahanga , baryamara ebiro bishatu n'ekicweka nibashamaarira emitumbi yaabo , batarikwikiriza ku eziikwa .
66011010	Abatwire omu nsi baryabeeraatira , bashemererwe , kandi bahaane ebiconco , ahabw'okuba abo barangi bombi bakaba nibababonabonesa .
66011011	Kwonka ku haahingwireho ebiro bishatu n'ekicweka , omwitsyo gw'amagara oguruga owa Ruhanga gwabataahamu , baayemerera , haza abaabareebire baitwa obwoba .
66011012	Bwanyima abo barangi bombi baahurira eiraka rihango niryema omu iguru , nirigira riti : Nimwinamukye , mwije aha . Batyo baatemba omu iguru bari omu kicu , abazigu baabo nibabareeba .
66011013	Omuri ago magingo haabaho omutsitsa mwingi , kimwe kya ikumi ry'orurembo kyakumbagara ; abantu obukumi mushanju baafeera omuri ogwo mutsitsa ; reero abaahonokireho baitwa obwoba , baahimbisa Ruhanga w'omu iguru .
66011014	Mbwenu akagwe ka kabiri kaahwa , kwonka aka kashatu nikaija kubaho juba .
66011015	Bwanyima maraika owa mushanju yaateera eye nzamba , haabaho amaraka mahango omu iguru , nigagira gati : Obukama bw'ensi bwahinduka obukama bwa Nyakubaho waitu n'obwa Kristo we , kandi aryaguma aha ngoma ebiro n'ebiro !
66011016	Abakuru bari abiri na bana abashutama aha bitebe byabo by'obukama omu maisho ga Ruhanga , batyo baajuumara , baaramya Ruhanga ,
66011017	nibagira bati : Nitukusiima , Mukama Ruhanga Ow'obushoboorozi bwona , iwe oriho , kandi owaabaire oriho , ahabw'okuba otwaire obushoboorozi bwawe obukuru , waaza aha ngoma .
66011018	Abanyamahanga kashanga ekabacwa amaraka , kwonka obunaku bwawe bwahika , obw'okucwera abafiire orubanja n'okubafubira , obw'okuzimuurira abaheereza baawe , nibo barangi n'abarikwera n'abatiina eiziina ryawe , abato n'abakuru ; kandi okacwekyereza abarikucwekyereza ensi .
66011019	Bwanyima Nyaruju ya Ruhanga ey'omu iguru yaigurwa , n'eshanduukye y'endagaano ye yaareebeka omuri Nyaruju ye ; haza haabaho emirabyo n'okuhinda n'okugamba kw'enkuba n'omutsitsa n'orubaare rwingi .
66012001	Mbwenu eky'okutangaaza kihango kikareebeka omu iguru ; omukazi ajwaire eizooba , n'okwezi kuri ahansi y'ebigyere bye , kandi aha mutwe gwe hariho ekirunga ky'enyonyoozi ikumi na ibiri .
66012002	Ogwo mukazi akaba aine enda ; ku yaabaire naarumwa , yaaboroogibwa ebisha by'okuzaara .
66012003	Kandi ekindi ky'okutangaaza ekirikutiinisa kikareebeka omu iguru ; kikaba kiri ekijoka kihango , kirikutukura , kiine emitwe mishanju n'amahembe ikumi , n'amahunde mushanju , buri rimwe ahari buri mutwe gwakyo .
66012004	Omukira gwakyo gwakukumba kimwe kya kashatu ky'enyonyoozi z'omu iguru , gwazinaga ahansi . Ekyo kijoka kyayemerera omu maisho g'ogwo mukazi owaabaire arangariire kuzaara , ngu kishonshomere omwana we , yaaheza ati kumuzaara .
66012005	Mpaho ogwo mukazi yaazaara omwana omwojo , owaabaire ari ow'okutegyekyesa amahanga goona enkoni y'ekyoma . Kwonka ogwo mwana we yaashahurwa , yaatwarwa owa Ruhanga , n'aha kitebe kye ky'obukama .
66012006	N'ogwo mukazi yaahungira omu ihamba eri Ruhanga yaabaire amuteekateekyeiremu omwanya , kuheerwayo eby'okumutunga , okumara ebiro rukumi na magana abiri na makumi mukaaga .
66012007	Mbwenu hakabaho orugamba omu iguru ; Mikaeli na baamaraika be baarwana n'ekijoka , kandi ekyo kijoka na baamaraika baakyo byabarwanisa .
66012008	Kwonka byasingurwa , kandi okwiha obwo byabingirwa kimwe omu iguru .
66012009	Ekyo kijoka kihango kyanagwa aheeru . Niyo njoka eya ira , eyetwa Omwohi nainga Sitaane , oyosya ab'omu nsi yoona . Sitaane ogwo hamwe na baamaraika be boona bakanagwa ahansi omu nsi .
66012010	Ntyo mpurira akaari omu iguru , nikagira kati : Mbwenu okujuna n'amaani n'obukama ebya Ruhanga waitu , hamwe n'obushoboorozi bwa Kristo we byaija ; ahabw'okuba omuregi wa beene waitu , otuura naabarega ahari Ruhanga waitu nyomushana na nyekiro , yaabingwa omu iguru .
66012011	Mbwenu bakamusingura ahabw'okufa kw'Omwana gw'Entaama , n'ahabw'ekigambo ky'obuhamya bwabo . Manya bakooga amagara gaabo , baahika nangwa n'aha kufa .
66012012	N'ahabw'ekyo , iwe iguru ' we , naimwe abaritwiremu , mushemererwe ! Kwonka iwe nsi ' we , naiwe nyanja ' we , muryakareeba ! Manya Omwohi yaabaijamu aine ekiniga kingi , naamanya ku aine omwanya mukye .
66012013	Ekijoka ku kyareebire kyanagwa ahansi omu nsi , kyahiiga ogwo mukazi owaazaire omwana omwojo .
66012014	Kwonka ogwo mukazi yaaheebwa amapapa abiri g'empungu mpango , ngu abone kuguruka , ahungire egyo njoka omu ihamba , aze omu mwanya ogu araaheerwemu eby'okumutunga , okumara omwanya n'emyanya n'ekicweka ky'omwanya .
66012015	Egyo njoka yaacwera enyima y'ogwo mukazi amaizi garikwingana omugyera , ngu omwegyemure gumuhiminture .
66012016	Kwonka ensi yaaha ogwo mukazi emikono ; yaayashama , yaamira omugyera ogu ekyo kijoka kyacweire .
66012017	Ekijoka nikwo kugirira ogwo mukazi ekiniga kingi , kikaza kurwanisa ab'oruzaaro rwe abakitsigaireho , aboorobera ebiragiro bya Ruhanga , bakahamya ebya Kristo .
66013001	Kityo kikeemerera aha musheenyi gw'enyanja . Kandi nkareeba ekinyamaishwa nikituuhuuka , nikiruga omu nyanja , kiine amahembe ikumi n'emitwe mushanju , n'amahunde ikumi aha mahembe gaakyo , n'eiziina ririkurogota aha mitwe yaakyo .
66013002	Ekyo kinyamaishwa ki naareebire kikaba nikishusha engwe , ebiganja byakyo biri nk'eby'edubu , akanwa kaakyo nikashusha ak'entare . Mpaho ekyo kinyamaishwa ekijoka kyakiha amaani gaakyo , n'ekitebe kyakyo eky'obugabe n'obushoboorozi bwingi .
66013003	Gumwe aha mitwe yaakyo gukaba nigushusha nk'ogwine obuhuta bw'okukiita . Kwonka obwo buhuta bwakyo bw'okukiita bwakira , ab'ensi yoona baakuratira ekyo kinyamaishwa nibakitangaarira .
66013004	Abantu baaramya ekijoka , ahabw'okuba kikaba kihaire ekinyamaishwa obushoboorozi bwakyo , kandi baaramya ekyo kinyamaishwa , nibagira bati : N'oha ori nk'eki kinyamaishwa , kandi n'oha owaakubaasa kukirwanisa ?
66013005	Reero ekyo kinyamaishwa kyaheebwa akanwa k'okugamba eby'okwetunguura n'eby'okurogota , kandi kyaikirizibwa kukoresa obushoboorozi bwakyo kumara ameezi makumi ana n'abiri .
66013006	Kityo kyayashamya akanwa kaakyo , kyarogota ahari Ruhanga , n'aha iziina rye , n'aha butaaho bwe , n'ahari abo abatuura omu iguru .
66013007	Kikairikizibwa kurwanisa abarikwera , n'okubasingura ; kyaheebwa obushoboorozi aha nganda zoona n'abantu boona n'endimi zoona n'aha mahanga goona .
66013008	Haza ekyo kinyamaishwa kiryaramibwa boona abatwire omu nsi , abu amaziina gaabo gatarahandiikirwe mu kitabo ky'amagara eky'Omwana gw'Entaama owaitsirwe , okwiha ensi yaaba kuhangwa .
66013009	Oine amatu , ahurire :
66013010	Weena ow'okutwarwa ari enkwatwa , azeyo omu bukwatwa . Weena oitsa rurara n'ow'okwitwa na rurara . Aho niho okugumisiriza n'okwikiriza kw'abarikwera kurikwetengyerwa .
66013011	Bwanyima nkareeba ekindi kinyamaishwa nikifunduuka omu itaka , kiine amahembe abiri nk'ag'entaama , haza kyagamba nk'ekijoka .
66013012	Kikaba kiri omu maisho g'ekinyamaishwa ky'okubanza , nikitegyekyesa obushoboorozi bwakyo bwona ; nikigyemesereza ensi n'abagirimu kuramya ekinyamaishwa ky'okubanza ekyakizire obuhuta bw'okukiita .
66013013	Kyakora obumanyiso bukuru , nangwa n'okuragiira omuriro gukaruga omu iguru , gukagwa aha nsi omu maisho g'abantu .
66013014	Mbwenu ahabw'obumanyiso obu kyaikiriziibwe kukorera omu maisho g'ekyo kinyamaishwa , kibeihabeiha abatwire omu nsi , nikibaragiira kukora ekishushani ky'ekinyamaishwa kiri ekyahutaaziibwe rurara , kwonka kikaguma kihuriire .
66013015	Kikaikirizibwa n'okuta omwitsyo gw'amagara omuri ekyo kishushani ky'ekinyamaishwa ky'okubanza , ngu ekyo kishushani kibone kugamba n'okwitisa abarikwanga kukiramya .
66013016	Kandi hoona , abato n'abakuru , abatungi n'abooro , ab'obusingye n'abahuuku , kuteebwa akamanyiso aha mukono gwa buryo nari aha buso ,
66013017	ngu hatagira owaagura nari owaatunda , kureka yaaba aine ako kamanyiso . Niryo iziina ry'ekyo kinyamaishwa , nari enamba y'eiziina ryakyo .
66013018	Eki nikyetengyesa obwengye : orikwetegyereza , abariirire enamba y'ekyo kinyamaishwa , ahabw'okuba n'enamba y'omuntu : enamba yaakyo ni magana mukaaga na makumi mukaaga na mukaaga .
66014001	Ku naimukize amaisho , naareeba Omwana gw'Entaama ayemerereire aha Rushozi Siyooni , hamwe n'abantu akasiriira kamwe n'obukumi buna n'enkumi ina , abu aha buso bwabo haabaire hahandiikirweho eiziina rye n'eiziina rya Ishe .
66014002	Reero naahurira eiraka niryema omu iguru , riri nk'amaizi maingi garikuhoorera , kandi riri nk'okugamba kuhango kw'enkuba . Eryo iraka ri naahuriire rikaba riri nk'ery'abateezi b'enanga abarikuteera enanga zaabo .
66014003	Batyo baayeshongora ekyeshongoro kisya omu maisho g'ekitebe ky'obukama n'omu g'ebihangwa bina ebiine amagara , n'omu g'abakuru bari . Haza tiharabaireho n'omwe owaabaasize kwega ekyo kyeshongoro , kureka abo akasiriira kamwe n'obukumi buna n'enkumi ina , abacungwirwe .
66014004	Nibo bantu abarikwera abatareeteeraine na bakazi , bakaguma bari abashugaine . Nibo abo abakuratira Omwana gw'Entaama ahu aza hoona . Abo bakacungurwa , baihwa omu bandi bantu , baaba ab'okubanza omu bahongyerwa Ruhanga n'Omwana gw'Entaama .
66014005	Manya omu kanwa kaabo hakaba hatabamu bishuba , ahabw'okuba bakaba bataine kamogo .
66014006	Bwanyima nkareeba maraika ondi naazeereerera hare omu kaabunga aine Amakuru Marungi agatahwaho g'okurangirira abatwire omu nsi , ab'amahanga goona n'enganda zoona n'endimi zoona .
66014007	Atyo agamba n'eiraka rihango , ati : Mutiine Ruhanga mumuhe n'ekitiinwa , ahabw'okuba eshaaha ye y'okucweramu orubanja yaahika ; kandi muramye Omuhangi w'eiguru n'ensi n'enyanja n'enshuro z'amaizi .
66014008	Haakurataho maraika ondi owa kabiri , yaagira ati : Rugwire ! Rugwire Babulooni orukuru ! Orwo orwanywaisize amahanga goona viino y'ebikwatiraine n'obushambani bwarwo !
66014009	Reero maraika ondiijo owa kashatu yaakurataho naagamba n'eiraka rihango , ati : Omuntu weena oraaramye ekyo kinyamaishwa n'ekishushani kyakyo , akateebwa akamanyiso aha buso bwe , nari aha mukono gwe ,
66014010	nawe aryanywa viino y'ekiniga kya Ruhanga , erishukwa omu kikopo ky'ekiniga kye etafungwirwe , kandi aryabonabonesibwa na sulufuru erikubuguma , omu maisho ga baamaraika abarikwera , n'omu maisho g'Omwana gw'Entaama .
66014011	Omwika gw'okubonabonesibwa kwabo guryaguma nigucumbuuka ebiro n'ebiro ; kandi abaramya ekyo kinyamaishwa n'ekishushani kyakyo , n'omuntu weena oteebwaho akamanyiso k'eiziina ryakyo , tibarigira bu bahuumwire nyomushana na nyekiro .
66014012	Aho niho okugumisiriza kw'abarikwera , aboorobera ebiragiro bya Ruhanga , bakaikiriza Yesu , kurikwetengyerwa .
66014013	Kandi ntyo mpurira eiraka niryema omu iguru , nirigira riti : Handiika oti : Okwiha hati , abafeera omuri Mukama baine omugisha ! Eego , nikwo Mutima arikugira , ngu babone kuhuumura emirabanamu yaabo , ahabw'okuba ebi bakora bigyenda bibakuratiire .
66014014	Bwanyima nkaimutsya amaisho , naareeba ekicu kirikwera , n'okishutamiho naashusha omuntu , aine ekirunga ky'ezaabu aha mutwe , n'omusyo gw'obwogi omu ngaro .
66014015	Na maraika ondi yaaruga omuri Nyaruju , yaayeta n'eiraka rihango Ogwo oshutami aha kicu , ati : Gira omusyo gwawe , ogyeshe , ahabw'okuba obunaku bw'okugyesha bwahika , manya emyaka y'omu nsi eyezire .
66014016	Mpaho owaabaire ashutami aha kicu , yaatayo omusyo gwe aha nsi , egyo myaka y'omu nsi yaashaaruurwa .
66014017	Kandi maraika ondi yaaruga omuri Nyaruju y'omu iguru , nawe aine omusyo gw'obwogi .
66014018	Bwanyima maraika ondiijo yaarugayo naaruga aha itambiro , niwe maraika oine obushoboorozi aha muriro . Atyo ayeta n'eiraka rihango ogwo oine omusyo gw'obwogi , ati : Tayo omusyo gwawe , orundaane ebijuma by'emizaabibu y'omu nsi , ahabw'okuba bihiisize .
66014019	Mpaho maraika atayo omusyo gwe aha nsi , arundaana ebijuma byayo eby'emizaabibu , abitambika omu inyuukiro rihango rya viino y'ekiniga kya Ruhanga .
66014020	Haza binyuukirwa omuri eryo inyuukiro aheeru y'orurembo , birugwamu omutunga gw'eshagama , eijura , ehitsya obwemi oburikuhika aha kifunga ky'enkoba z'embaraasi , n'oburaingwa bwa kilomita nka magana ashatu .
66015001	Bwanyima , nkareeba omu iguru eky'amahano ekindi , kikuru kandi eky'okutangaaza . Nibo baamaraika mushanju abaine ebibonaboneso mushanju eby'okuhereeruka , ahabw'okuba omuribyo nimwo ekiniga kya Ruhanga kyahwereire .
66015002	Kandi nkareeba ekirikushusha enyanja y'ekirahuri , ejwangiremu omuriro , n'abaasingwire ekyo kinyamaishwa n'ekishushani kyakyo n'enamba y'eiziina ryakyo , beemereire aha rubaju rw'egyo nyanja y'ekirahuri , bakwaitse omu ngaro enanga zi Ruhanga yaabahaire ;
66015003	nibeeshongora ekyeshongoro kya Musa omugaragwa wa Ruhanga n'eky'Omwana gw'Entaama , nibagira bati : Ai Mukama Ruhanga Ow'obushoboorozi bwona , ebi okora ni bikuru kandi n'eby'okutangaaza ! Ai Mugabe w'amahanga , emitwarize yaawe ehikire kandi n'ey'amazima !
66015004	Ai Nyakubaho , n'oha otatiina iziina ryawe , akarihimbisa ? Manya niiwe wenka oba orikwera . Amahanga goona garyaija gakuramye , ahabw'okuba emicwere yaawe y'oburyo eyorekirwe .
66015005	Ebyo ku byahwaire , naareeba Nyaruju y'omu iguru , erimu eihema ry'obuhamya eigwire .
66015006	Haza omuri egyo nyaruju , haarugamu baamaraika omushanju , baine ebibonaboneso omushanju bajwaire ekanzu zirikwera za kitaani , beezirikire omu kifuba emyeko ya zaabu .
66015007	Kimwe aha bihangwa bina ebihuriire , kyaha baamaraika abo omushanju enyabya mushanju z'ezaabu , ziijwire ekiniga kya Ruhanga , obaho ebiro n'ebiro .
66015008	Reero nyaruju yaijura omwika , ogurikuruga omu kitiinisa kya Ruhanga n'omu maani ge . Tihaabaho n'omwe owaabaasa kugitaahamu , okuhitsya obu ebibonaboneso omushanju ebya baamaraika omushanju biraahweyo .
66016001	Bwanyima nkahurira eiraka rihango niryema omuri Nyaruju nirigambira baamaraika omushanju riti : Nimwirooko mushukye aha nsi ebiri omu nyabya mushanju z'ekishinjo kya Ruhanga .
66016002	Maraika ow'okubanza atyo agyenda , ashuka aha nsi ebiri omu rwabya orwe ; ebironda bibi kandi birikunuuka bikwata abantu abaabaire baine akamanyiso k'ekinyamaishwa , bakaramya ekishushani kyakyo .
66016003	Maraika owa kabiri ashuka ebiri omu rwabya orwe aha nyanja . Egyo nyanja eba nk'eshagama y'omuntu ofiire ; na ibara kintu ekihuriire ekyabaire kigirimu kyafa .
66016004	Maraika owa kashatu ashuka ebiri omu rwabya orwe aha migyera n'aha nshuro z'amaizi ; bicweka eshagama .
66016005	Ntyo mpurira maraika orikureeberera amaizi , naagira ati : Iwe orikwera , oriho , kandi owaabaire oriho , ori ohikire omu kucwa emanja .
66016006	Ahabw'okuba abantu bakasheesha eshagama y'abarikwera n'ey'abarangi , naiwe waabaha eshagama kuginywa . Haza ekyo kibashemereire !
66016007	Kandi nkahurira eiraka niryema aha itambiro nirigira riti : Eego , Mukama Ruhanga Ow'obushoboorozi bwona , emicwere yaawe n'ey'amazima kandi ehikire .
66016008	Maraika owa kana yaashuka ebiri omu rwabya orwe aha izooba ; ryaikirizibwa kwokyesa abantu ekibabo kyaryo .
66016009	Abantu baayokibwa ekibabo ky'amaani , baakyeena eiziina rya Ruhanga , owaabaire aine obushoboorozi ahari ebyo bibonaboneso . Haza tibaayeteisa bibi byabo , ngu bamuhe ekitiinwa .
66016010	Maraika owa kataano nawe yaashuka ebiri omu rwabya orwe aha kitebe ky'obugabe eky'ekyo kinyamaishwa . Obugabe bwakyo bwashwekwa omwirima , abantu baasinika amaino ahabw'obusaasi bwingi .
66016011	Reero ahabw'obwo busaasi n'ebyo bironda , baakyeena Ruhanga ow'omu iguru . Haza tibaayeteisa bi baakozire .
66016012	Maraika owa mukaaga yaashuka ebiri omu rwabya orwe , aha mugyera guri omuhango Eufuraati . Amaizi gaagwo gaayoma , kucwera abagabe abarikuruga Burugwa-izooba omuhanda .
66016013	Bwanyima ndeeba emitima mibi eshatu , erikushusha ebikyere , neeruga omu kanwa k'ekijoka n'omu k'ekinyamaishwa n'omu k'omurangi w'ebishuba .
66016014	Egyo mitima n'ebyago , ekora obumanyiso , ekaza omu bagabe b'ensi zoona kubahuruza kuza aha rugamba aha kiro kikuru kya Ruhanga Ow'obushoboorozi bwona .
66016015	Reeba , niinyija nk'omushuma ! Ebishi , omuntu orikuguma naareeba , akarinda ebijwaro bye , ngu atakaagyenda ajwaire busha , abantu bakareeba enshoni ze , aine omugisha !
66016016	Egyo mitima yaarundaanira abo bagabe omu mwanya gurikwera , ogurikwetwa Arimagedo omu Ruheburaayo .
66016017	Maraika owa mushanju yaashuka omu kaabunga ebiri omu rwabya rwe . Eiraka rihango ryayema aha kitebe ky'obukama eky'omuri nyaruju , nirigira riti : Kyahwa !
66016018	Haakurataho emirabyo n'okuhinda n'okugamba kw'enkuba n'omutsitsa mwingi , ogutakabahoga abantu baaba kubaho omu nsi . Ogwo mutsitsa nikwo gwabaire mwingi gutyo .
66016019	Orurembo orukuru rwabaganukamu ebicweka bishatu : endembo z'amahanga zaagwa , zaacwekyerera . Mpaho Ruhanga yaijuka Babulooni orurembo orukuru , kurucencesa ekikopo kya viino y'ekiniga kye .
66016020	Buri kirwa kyahunga , n'enshozi zoona zaabura .
66016021	Emengo z'orubaare rwingi , eziine oburemeezi bwa kiloguraamu amakumi ana , zaateera abantu niziruga omu iguru , okuhitsya obu abantu baarogotsire ahari Ruhanga , ahabw'ekibonaboneso ky'orwo rubaare . Ekyo kibonaboneso nikwo kyatiiniise kityo .
66017001	Bwanyima omwe ahari baamaraika omushanju , abaabaire baine enyabya omushanju , akaija yangira ati : Ija nkworekye orubanja orucwereirwe maraaya rurangaanwa , oshutami aha maizi maingi .
66017002	Niwe abagabe b'omu nsi baashambaine nawe , n'abatwire omu nsi bakasinda viino y'obushambani bwe .
66017003	Atyo maraika ogwo antwara omu ihamba ndi omuri Mutima . Mpaho ndeeba omukazi ashutami aha kinyamaishwa kirikutukura tukutuku , kihumbikirwe amaziina garikurogota , kiine emitwe mushanju n'amahembe ikumi .
66017004	Ogwo mukazi akaba ajwaire ebya bujwa n'ebirikutukura tukutuku , ayehunzire ezaabu n'amabaare g'obuguzi bwingi n'eruuru ; akwaitse omu ngaro ekikopo ky'ezaabu ekiijwire ebihagaro n'ebiitsa nshoni by'obushambani bwe .
66017005	Kandi aha buso bwe hahandiikirweho eiziina eri , eritarikumanywa makuru ; Babulooni orurembo orukuru , nyina wa baamaraaya , kandi ozaara ebihagaro by'omu nsi .
66017006	Ntyo ndeeba ogwo mukazi asinzire eshagama y'abarikwera n'ey'abajurizi abaitsirwe nibaturwa okuba aba Yesu . Ku mmureeba , ntangaara munonga .
66017007	Kwonka maraika angira ati : Ahabw'enki nootangaara ? Ka nkugambire amakuru g'ogwo mukazi , n'ag'ekinyamaishwa eki atembire , eky'emitwe mushanju n'amahembe ikumi .
66017008	Ekinyamaishwa eki waareeba , kikaba kiriho , mbwenu tikiriho , kandi nikiija kutuuhuuka omu kiina ekitaine bugarukiro , kize omu kuhwerekyerera . Reero abatwire omu nsi , abu amaziina gaabo gatahandiikirwe mu kitabo ky'amagara ensi yaaba kuhangwa , batangaarire okureeba ekyo kinyamaishwa , ahabw'okuba kikaba kiriho , mbwenu tikiriho , kwonka kiryaija .
66017009	Eki nikyetengyesa omutima gwine obwengye n'okwetegyereza . Emitwe mushanju nizo nshozi mushanju , ezi ogwo mukazi ashutamiho .
66017010	Kandi nibo bagabe mushanju , abu bataano aharibo baagwire , omwe ariho kandi ondi takaizire , kwonka ku ariija , n'ow'okumara akaanya kakye .
66017011	Reero ekinyamaishwa , ekyabaire kiriho mbwenu ekitariho , niwe mugabe wa munaana , kwonka kandi n'owa bari omushanju , haza nawe naija kuhwerekyerera .
66017012	Mbwenu amahembe ikumi agu waareeba , nibo bagabe ikumi abatakeemire , kwonka n'ab'okuheebwa obushoboorozi bw'obugabe okumara eshaaha emwe hamwe n'ekyo kinyamaishwa .
66017013	Baine enaama emwe y'okurekurira ekyo kinyamaishwa amaani gaabo n'obushoboorozi bwabo .
66017014	Reero baryarwanisa Omwana gw'Entaama , kwonka Omwana gw'Entaama aryabasingura , ahabw'okuba we , ni Mukama w'abakama kandi Omugabe w'abagabe ; haza abu aine , abaayeetsirwe , abaatoorainwe kandi abeesigwa , baryasingura hamwe nawe .
66017015	Maraika ogwo ayongyera angira ati : Amaizi gu waareeba ahi maraaya ashutami , nibo bantu b'emiringo mingi n'ebimbuuro n'amahanga n'endimi nyingi .
66017016	Kandi amahembe ikumi agu waareeba , go hamwe n'ekyo kinyamaishwa , biryayanga maraaya ogwo , bimutsigye wenka ari entangaare ; reero birye enyama y'omubiri gwe , bimwokyeze kimwe n'omuriro .
66017017	Manya Ruhanga akakita omu mitima yaabo , ngu bahikiirize enaama ye baine omutima gumwe , nibaha ekyo kinyamaishwa obushoboorozi bw'okutegyeka obugabe bwabo , okuhitsya obu ebigambo bya Ruhanga birihikiirizibwa .
66017018	Reero omukazi ou waareeba , nirwo rurembo orukuru orurikutegyeka abagabe b'omu nsi .
66018001	Ebyo ku byahwaire , naareeba maraika ondi naashuuma naaruga omu iguru , aine obushoboorozi bwingi ; ensi yoona yaamurinkanisibwa ekitiinwa kye .
66018002	Maraika ogwo yaayamuza n'eiraka rihango ati : Rugwire ! Rugwire ! Babulooni orurembo orukuru ! Ruhindukire obutaaho bw'ebyago , n'eikoobezo ry'emizimu yoona emibi , n'eicumbi ry'amahungu g'emiringo yoona erikunugwa .
66018003	Manya amahanga goona ganywaire viino y'akabugumo k'eby'obushambani bwarwo . Abagabe b'omu nsi bashambaine narwo , n'abashuubuzi b'omu nsi batungisiibwe ebintu by'okwejaramya kwarwo okurengyesereize .
66018004	Bwanyima naahurira erindi iraka niryema omu iguru , nirigira riti : Imwe bantu bangye ' mwe , nimururugyemu , mutakaakwatanisa narwo omu bibi byarwo , mukaheebwa narwo ebibonaboneso byarwo !
66018005	Manya ebibi byarwo bituumire , byahika aha iguru ; na Ruhanga yaijuka ebicumuro byarwo .
66018006	Murugire nk'oku rwagizire abandi ; muruzimuurire kabiri ebi rwakozire . Omu kikopo ki rwabajwangiizemu , murujwangizemu kabiri .
66018007	Nk'oku rwayehimbiise , rukarengyesereza omu kwegira gye ; naimwe mube nikwo mwarwihura okubonabona n'amaganya . Manya rutuura nirwegira ruti : Nyemi nk'omugabekazi , tindi mufaakazi kandi tindigira bu ncuzire !
66018008	N'ahabw'ekyo , ebibonaboneso byarwo : orufu , okucura n'enjara , nikwo birirwizira eizooba rimwe , rukookibwa omuriro ; ahabw'okuba Mukama Ruhanga orucwereire orubanja , n'ow'amaani .
66018009	Reero abagabe b'omu nsi , abaakozire narwo ebikwatiraine n'obushambani bakakuna narwo , ku barireeba omwika gwarwo nirusya , baryarucurira baruboroogyere .
66018010	Baryayemerera hangahari ahabw'okutiina ekibonaboneso kyarwo , bagire bati : Ai bambe , ai bambe , iwe rurembo rukuru ' we ! Iwe Babulooni orurembo rw'amaani ! Ekifubiro kyawe ka kyakwizira omu shaaha emwe !
66018011	Abashuubuzi b'omu nsi nabo nibarira kandi nibarucurira , ahabw'okuba tihaakiriho w'okugura eby'obushuubuzi byabo .
66018012	Tihaakiriho w'okugura eby'ezaabu , efeeza , amabaare g'obutungi bwingi n'eruuru ; emyenda ya kitaani enungi , n'eya bujwa n'eya riiri n'erikutukura ; emiringo yoona ey'ebiti by'emigaju ; ebintu byona eby'emiino , ebintu byona ebibaizirwe omu mbaaho z'obuguzi bwingi , eby'emiringa , eby'ekyoma , n'eby'amabaare garikwengyengyeta ;
66018013	omudarasiini , ebinuza ebyokurya , eby'emigaju , entsinda , n'obubaani ; viino , amajuta , essano y'obunono n'engano ; ente n'entaama ; embaraasi n'ebigaari , otaireho abahuuku n'abandi bantu enkwatwa .
66018014	Abo bashuubuzi baryarugira bati : Ebirungi bi waayetengire bikutsigireho ; ebintu byona ebinuzire n'ebirungi byawe bikuhwaireho , toribireeba bundi !
66018015	Reero abashuubuzi b'ebyo bintu abu rwatungiise , baryayemerera hangahari ahabw'okutiina ekibonaboneso kyarwo , barire kandi bacure bati :
66018016	Ai bambe , ai bambe , orwo rurembo rukuru orwajwaire emyenda mirungi ya kitaani n'eya bujwa n'erikutukura , rukeehunda ezaabu , n'amabaare g'obuguzi bwingi , n'eruuru !
66018017	Obwo butungi bwona bwahuuyuuka omu shaaha emwe ! Bakama b'emeeri boona n'abarikuzigyenderamu , abarimbi na boona abarikukorera omu nyanja eby'okwetunga , baayemerera hangahari ;
66018018	ku baareebire omwika gwarwo nirusya , baaborooga bati : Ebyo harabaireho orurembo orurikushusha nk'orurembo oru orukuru ?
66018019	Batyo baayeshuka eiju omu mutwe . Baaborooga nibarira kandi nibacura bati : Ai bambe , ai bambe , orwo rurembo rukuru orwatungiise boona abaine emeeri aha nyanja n'ebintu byarwo bingi ! Mbwenu omu shaaha emwe rwacwekyerezibwa !
66018020	Iwe iguru ' we ! Imwe abarikwera , n'entumwa n'abarangi , nimurweraatire ! Manya Ruhanga arufubiire ahabwanyu !
66018021	Bwanyima maraika w'amaani yaihayo eibaare eririkwingana orubengo ruhango , yaarirekyera omu nyanja , naagira ati : Na Babulooni orurembo orukuru , nikwo rurinagwa rutyo ahansi n'amaani , kandi tirurireebwa bundi .
66018022	Amaraka g'abateezi b'enanga n'ag'abeeshongozi n'aga'abateezi b'esheegu n'enzamba , tigarihurirwa bundi omuriiwe ; n'omunyamwoga weena tarigira bu areebirwe omuriiwe ; n'eiraka ry'emengo tirigaruka kuhurirwa omuriiwe .
66018023	Kandi omuriiwe tiharyakiramu tabaaza bundi , n'eiraka rya kishwera na kishwerwa tiririgaruka kuhurirwa omuriiwe . Manya abashuubuzi baawe nibo baabaire bari abantu rugambwa omu nsi , ahabw'okuba amahanga goona okaba ogabeihabeiheise oburogo bwawe .
66018024	Omuri orwo rurembo okwita abarangi n'abarikwera nimwo kwashangirwe , otaireho na boona abaitsirwe omu nsi .
66019001	Ebyo ku byahwaire , naahurira eiraka rihango eriri nk'ery'ekimbuuro kihango eky'ab'omu iguru niriteera akaari riti : Haleluya ! Okujuna n'ekitiinwa n'obushoboorozi n'ebya Ruhanga waitu !
66019002	Emicwere ye y'emanja n'ey'amazima kandi n'ey'oburyo ! Manya afubiire orurembo maraaya orukuru , orwasiisize ensi ebikwatiraine n'obushambani bwarwo . Mbwenu Ruhanga aruhoire , naarutura okwita abaheereza be .
66019003	Bongyera kandi bateera akaari bati : Haleluya ! Omwika gurikururugamu guryaguma nigucumbuuka ebiro n'ebiro !
66019004	Mpaho abakuru bari amakumi abiri na bana , hamwe n'ebihangwa biri ebina ebihuriire , baajuumara ahansi , baaramya Ruhanga osingami aha kitebe ky'obukama , nibagira bati : Amiina . Haleluya !
66019005	Reero eiraka ryayema aha kitebe ky'obukama , niryamuza riti : Musingize Ruhanga waitu , imwe mwena abagaragwa be , imwe abamutiina , abato n'abakuru !
66019006	Bwanyima nkahurira eiraka riri nk'ery'ekimbuuro kihango , eririkuhoorera nk'amaizi maingi , kandi eririkuhinda nk'enkuba z'amaani , nirigira riti : Haleluya ! Mukama Ruhanga waitu Ow'obushoboorozi bwona ari aha ngoma naategyeka !
66019007	Ka tushemererwe , tunanukye , tumuhe ekitiinwa ; ahabw'okuba obugyenyi bw'obushwere bw'Omwana gw'Entaama bwataaha . Omugore we ayeteekateekire .
66019008	Ayejwekire emyenda mirungi ya kitaani , erikwera kandi erikwengyengyeta manya kitaani egyo enungi nibyo by'okuhikiirira ebi abarikwera baakozire .
66019009	Maraika ogwo angira ati : Handiika oti : Baine omugisha abeetwa aha bugyenyi bw'obushwere bw'Omwana gw'Entaama . Kandi angira ati : Ebyo n'ebigambo bya Ruhanga eby'amazima .
66019010	Ntyo njuumara aha bigyere bye kumuramya , kwonka angira ati : Reka , ekyo otakikora ! Ndi omuheereza mugyenzi waawe , kandi owa beene waanyu abahamira aha bujurizi bwa Yesu . Ramya Ruhanga . Manya obujurizi bwa Yesu niyo ntima y'oburangi .
66019011	Bwanyima nkareeba eiguru rishuurwirwe , ntyo ndeeba embaraasi rujeru . Owaabaire agishutamiho akaba naayeetwa Mwesigwa kandi Mazima ; niwe acwa emanja , akarwana engamba omu kuhikiirira .
66019012	Amaisho ge nigashusha endimi z'omuriro , n'aha mutwe gwe hariho amahunde maingi , kandi hahandiikirweho eiziina eritaine muntu weena orikurimanya , kureka we wenka .
66019013	Ajwaire ekanzu ejabikirwe omu shagama , kandi eiziina eri arikwetwa ni Kigambo wa Ruhanga .
66019014	Reero amahe g'omu iguru , agajwaire emyenda ya kitaani erikwera kandi ecumire , gaamukuratira gatembire embaraasi zaarujeru .
66019015	Omu kanwa ke haarugamu rurara y'obwogi y'okutemesa amahanga ; kandi aryabategyekyesa enkoni y'ekyoma , aribatiirire einyuukiro rya viino y'ekiniga kingi kya Ruhanga Ow'obushoboorozi bwona .
66019016	Aha kanzu ye n'aha kibero kye hahandiikirweho eiziina : Omugabe w'abagabe , Mukama w'abakama .
66019017	Bwanyima nkareeba maraika ayemereire omu izooba . Yaayeta n'eiraka rihango amahungu goona agazeereera ahaiguru omu kaabunga , ati : Nimwije , muteeranire aha bugyenyi bukuru bwa Ruhanga !
66019018	Mwije murye enyama z'abagabe n'ez'abakuru b'engabo , n'ez'amamanzi n'ez'embaraasi n'ez'abazitembire n'ez'abantu boona , ab'obusingye n'abahuuku , abakuru n'abato !
66019019	Ntyo ndeeba ekinyamaishwa kiri n'abagabe b'omu nsi , hamwe n'amahe gaabo , bateeraine kurwanisa ogwo oshutami aha mbaraasi n'eihe rye .
66019020	Haza ekyo kinyamaishwa kyakwatwa hamwe n'omurangi w'ebishuba , owaakoreire omu maisho gaakyo obumanyiso . Obwo bumanyiso nibwo yaabaire abeihabeihesa abaatairweho akamanyiso k'ekyo kinyamaishwa , bakaramya ekishushani kyakyo . Ekyo kinyamaishwa hamwe n'omurangi w'ebishuba byombi bihuriire , byanagwa omu nyanja y'omuriro erikwakisibwa sulufuru .
66019021	Abaatsigaireho baitwa rurara y'Ogwo oshutami aha mbaraasi , eyaarugire omu kanwa ke ; haza amahungu goona gaigutira kimwe enyama z'emitumbi yaabo .
66020001	Bwanyima nkareeba maraika ondi , naashuuma naaruga omu iguru , aine omu ngaro ekikomoorozo ky'ekiina ekitaine bugarukiro , n'orujegyere ruhango .
66020002	Atyo akwata ekijoka kiri , egyo njoka eya ira , niwe Mwohi kandi Sitaane , amuboha okumara emyaka rukumi .
66020003	Maraika ogwo amunaga omuri ekyo kiina kitaine bugarukiro , akikinga , akitaho n'enzibuuro kumukingiraniramu , ngu atakaabeihabeiha amahanga obundi , okuhitsya obu egyo myaka rukumi erihwaho ; kandi ngu egyo myaka ku erihwaho , abone kubohoororwa kumara akaanya kakye .
66020004	Reero naareeba ebitebe by'obukama bishutamirweho abaahairwe obushoboorozi kucwa emanja . Naareeba n'emitima y'abantu abaatemirweho emitwe , nibaturwa okuhamya Yesu hamwe n'ekigambo kya Ruhanga . Nibo abo abatararamize ekyo kinyamaishwa , nari ekishushani kyakyo ; kandi abataratairweho kamanyiso kaakyo aha buso bwabo , nari aha ngaro zaabo . Abo bantu baagaruka baaba abahuriire , baayema na Kristo emyaka rukumi .
66020005	Kwonka abandi baafiire , tibaagaruka kuba abahuriire okuhitsya obu egyo myaka rukumi yaahwaire . Okwo nikwo kuzooka kw'okubanza .
66020006	Aine omugisha kandi ka n'orikwera ogwo obarirwa omuri okwo kuzooka kw'okubanza ! Abari nk'abo , okufa kwa kabiri tikubaineho bushoboorozi ; kureka baryaba abahongyerezi ba Ruhanga n'aba Kristo , bategyekye hamwe nawe emyaka rukumi .
66020007	Egyo myaka rukumi ku erihwaho , Sitaane aryakomoororwa , arugye omu kihome kye .
66020008	Reero ashohore , abeihabeihe Googi na Magoogi : nigo mahanga agari ahantu hoona omu nsi . Haza ahuruze abantu baago kurwana orugamba . Abo bantu , obwingi bwabo buri nk'omusheenyi gw'enyanja .
66020009	Batyo bahurura , bateera ensi yoona oku eingana , beehinguririza orusiisira rw'abarikwera n'orurembo orukundwa . Kwonka omuriro guhanantuka omu iguru gubacwekyereza .
66020010	Na Sitaane ori owaababeihabeihire , anagwa omu nyanja y'omuriro ogurikwakisibwa sulufuru , ei ekinyamaishwa n'omurangi w'ebishuba byabaire binagirwemu , biri eby'okubonabonesibwa nyomushana na nyekiro ebiro n'ebiro .
66020011	Bwanyima nkareeba ekitebe ky'obukama kihango kirikwera , n'Ogwo owaabaire akishutamiho . Reero ensi n'eiguru byahunga nibiruga ahu ari , kwonka byaburwa obutooro .
66020012	Ntyo ndeeba abaafiire , abakuru n'abato , beemereire omu maisho g'ekyo kitebe ky'obukama . Mpaho ebitabo bishuuruurwa . N'ekindi kitabo nakyo kishuuruurwa , nikyo kitabo ky'amagara . Haza abaafiire baacwerwa orubanja nk'oku ebi baakozire , ebyahandiikirwe omuri ebyo bitabo , byabaire biri .
66020013	Reero enyanja yaareeta abaagifeereiremu . Rufu na Kuzimu byareeta abafu baabyo . Boona baacwerwa orubanja nk'ebi baakozire oku byabaire biri .
66020014	Bwanyima Rufu na Kuzimu byanagwa omu nyanja y'omuriro . Egyo nyanja y'omuriro nikwo kufa kwa kabiri .
66020015	Mpaho weena ou eiziina rye ryashangirwe ritahandiikirwe mu kitabo ky'amagara , yaanagwa omuri egyo nyanja y'omuriro .
66021001	Bwanyima nkareeba eiguru erisya n'ensi ensya . Manya eiguru ery'okubanza n'ensi ey'okubanza bikaba byahwaireho , kandi amayanja gatakiriho .
66021002	Naareeba n'orurembo orurikwera , niyo Yerusalemu ensya , neeshuuma neeruga omu iguru ahari Ruhanga , eteekateekirwe nk'omugore ocumiirwe iba .
66021003	Ntyo mpurira eiraka rihango niryema aha kitebe ky'obukama , nirigira riti : Reeba , mbwenu obutaaho bwa Ruhanga buri omu bantu ! Aryatuura nabo , babe abantu be , nawe wenka aryaguma nabo ari Ruhanga waabo .
66021004	Aryabaragaza amarira goona aha maisho , Rufu eryaba etakiriho , nobu kwakuba okucura nari okurira nainga obusaasi . Manya ebya ira biryaba byahwaireho .
66021005	Mbwenu Ogwo owaabaire ashutami aha kitebe ky'obugabe , yaagira ati : Reeba , ebintu byona nimbihindura bisya ! Atyo agira ati : Handiika ebi : Ebi bigambo n'eby'okwesigwa kandi n'eby'amazima .
66021006	Reero angira ati : Kyahikiirizibwa ! Niinye Alufa kandi Omega , obutandikiro n'obugarukiro . Weena oine eiriho , ndyamuheera busha amaizi agarikuruga aha nshuro y'amaizi g'amagara .
66021007	Weena orikusingura , aryahungura ebyo , kandi ndyaba Ruhanga we , nawe abe omwana wangye .
66021008	Kwonka abatiini n'abatarikwikiriza n'abakora ebihagaro n'abaitsi n'abakora ebikwatiraine n'obushambani n'abarogi n'abaramya ebishushani , n'ababeihi boona , omugabo gwabo guryaba enyanja erikwaka omuriro n'obuganga bw'ekibiriiti . Okwo nikwo kufa kwa kabiri .
66021009	Bwanyima hakaija omwe ahari baamaraika omushanju , abaabaire baine enyabya omushanju ziijwire ebibonaboneso omushanju ebirikuhereeruka . Maraika ogwo yangambira naagira ati : Ija , nkworekye Omugore , muk'Omwana gw'Entaama .
66021010	Atyo antwara aha rushozi ruhango kandi ruraingwa , ndi omuri Mutima . Anyoreka orurembo orurikwera , Yerusalemu , nirushuuma niruruga omu iguru ahari Ruhanga .
66021011	Rukaba nirumurinkanisibwa ekitiinwa kya Ruhanga . Okumurinkana kwarwo kukaba kuri nk'okw'eibaare ry'obuguzi bwingi erya yasipi , eririkwogibwamu amaisho nka kirisitaalo .
66021012	Rukaba rwine orugo ruhango ruraingwa , oruriho amarembo ikumi n'abiri , kandi ahari ago marembo hariho baamaraika ikumi na babiri , ago marembo gahandiikirweho amaziina g'enganda ikumi na ibiri z'Abaisiraeli ;
66021013	buri rubaju ruriho amarembo ashatu : oburugwa-izooba amarembo ashatu , obukiizi-bwa-bumosho amarembo ashatu , obukiizi-bwa-buryo amarembo ashatu n'oburengyerwa-izooba amarembo ashatu .
66021014	Kandi orugo rw'orwo rurembo rukaba rwine amabaare g'obuhamizo ikumi n'abiri , gariho amaziina ikumi n'abiri g'entumwa ikumi na ibiri ez'Omwana gw'entaama .
66021015	Maraika ogwo owaagambire naanye , akaba aine orubingo rw'ezaabu kugyeresa orwo rurembo n'amarembo gaarwo n'engo zaarwo .
66021016	Orwo rurembo embaju zaarwo ina zikaba nizingana , oburaingwa bwarwo nibingana n'obukiizi bwarwo . Atyo orwo rurembo arugyeresa orubingo rwe , ruhitsya kilomita enkumi ibiri na magana ana ; haza obwo , oburaingwa bwarwo n'obukiizi n'obwemi nibingana .
66021017	Agaruka agyera orugo rwarwo , ruhitsya mikono igana na makumi ana n'ena . Haza emigyerere y'abantu niyo maraika yaarugyeziremu .
66021018	Orugo orwo rukaba rwombekyesiibwe amabaare g'obuguzi bwingi aga yasipi , kandi orurembo rwo ruri ezaabu empuuhe , nirwogibwamu amaisho nk'ebirahuri .
66021019	Emisingi y'orugo rw'orwo rurembo ekaba ehunzirwe amabaare g'obuguzi bwingi aga ibara muringo . Ogw'okubanza guhunzirwe amabaare aga yasipi , ogwa kabiri aga saafiro , ogwa kashatu aga kalukeedoni , ogwa kana aga simaragido ,
66021020	ogwa kataano aga sarudoni , ogwa mukaaga aga saarudio , ogwa mushanju aga kirisoolito , ogwa munaana aga beerilo , ogwa mwenda aga topaazi , ogwa ikumi aga kirisoopuraso , ogwa ikumi na gumwe aga huwakinto , n'ogwa ikumi n'ebiri ag'ametisito .
66021021	Reero amarembo ikumi n'abiri gakaba gari eruuru ikumi na ibiri , buri irembo rikozirwe n'eruuru emwe . Haza enguuto y'orwo rurembo eri ezaabu empuuhe , neeyogibwamu amaisho nk'ekirahuri .
66021022	Omuri orwo rurembo tindareebiremu nyaruju , ahabw'okuba Mukama Ruhanga Ow'obushoboorozi bwona n'Omwana gw'Entaama nibo nyaruju yaarwo .
66021023	Orwo rurembo tirwetenga izooba nari okwezi kurwakira , ahabw'okuba ekitiinisa kya Ruhanga nikyo kirumurukisa , kandi Omwana gw'Entaama niwe aba orumuri rwarwo .
66021024	Amahanga g'omu nsi garyagyenda nigamurikirwa okwaka kwakyo , n'abagabe b'omu nsi baryarureetamu eby'obutungi bwabo .
66021025	Reero amarembo gaarwo tigarigira bu gakingirwe nyomushana ; kandi tiharibayo ekyeetwa ekiro .
66021026	Baryarureetamu ekitiinwa ky'amahanga n'eby'obutungi bwago .
66021027	Kwonka ekintu kyona ekitashemeire tikirirutaahamu , nobu yaakuba omuntu weena okora ebihagaro nari obeiha , kureka abo bonka abahandiikirwe omu kitabo ky'amagara , eky'Omwana gw'Entaama .
66022001	Bwanyima maraika akaanyoreka omugyera gw'amaizi g'amagara , ogurikwengyengyeta nk'eibaare rya krisitaalo , niguhimintika niguruga aha kitebe ky'obukama ekya Ruhanga n'eky'Omwana gw'Entaama ,
66022002	niguraba ahagati y'enguuto y'orwo rurembo . Ahari buri rubaju rw'ogwo mugyera hariho omuti gw'amagara , ogwerwaho ebijuma emirundi ikumi n'ebiri , nigwana buri kwezi , n'amababi gaagwo gari ag'okutambira amahanga .
66022003	Omuri orwo rurembo , tiharibamu kintu kyona ekikyeenirwe . Ekitebe ky'obukama ekya Ruhanga n'eky'Omwana gw'Entaama nibyo biriba omuri orwo rurembo ; kandi abaheereza be baryamuramya .
66022004	Baryamureeba ahamaisho , n'eiziina rye rihandiikwe aha buso bwabo .
66022005	Haza okwo tiburiira bundi , tibaryetenga kwakirwa etabaaza nari eizooba , kureka Mukama Ruhanga niwe aribaakira ; haza baryategyeka obutwire bwona .
66022006	Bwanyima maraika akangira ati : Ebigambo ebyo n'eby'okwesigwa kandi n'eby'amazima . Mbwenu Mukama Ruhanga oha abarangi Mutima we , atumire maraika we kworeka abaheereza be eby'okubaho juba .
66022007	Haza yaagira ati : Reeba , niinyija juba ! Aine omugisha orikukuratira gye ebigambo by'oburangi eby'omu kitabo eki .
66022008	Nyowe Yohaana , niinye naayehuririire ebyo bigambo , nkataho n'okubireeba . Reero ku naabihuriire kandi naabireeba , naajuumara aha nsi y'ebigyere bya maraika owaabiinyorekire , kumuramya .
66022009	Kwonka we yangira ati : Reka , otakikora ! Manya ndi omuheereza mugyenzi waawe , kandi owa beene waanyu abarangi , n'ow'abo abata omutima aha bigambo by'omuri eki kitabo . Ramya Ruhanga !
66022010	Ayongyera angira ati : Yata enaama y'ebigambo by'oburangi ebiri omu kitabo eki , ahabw'okuba obunaku bw'ebyo bintu byona kuhikiirira buri haihi .
66022011	K'enkozi y'ebibi egume neebikora , osiisikaire agume asiisikaire , ohikiriire agume naakora ebihikire , n'orikwera aguma ari orikwera .
66022012	Yesu yaagira ati : Reeba , niinyija juba ! Nyine enzimuurano kuzimuurira omuntu weena ahabw'ebi yaakozire .
66022013	Niinye Alufa kandi Omega , ow'okubanza kandi ow'aha muheru ; obutandikiro kandi obugarukiro .
66022014	Baine omugisha aboozya ebijwaro byabo , bakaikirizibwa kurya ebijuma by'aha muti gw'amagara , n'okutaaha omuri orwo rurembo nibareetwa omu marembo .
66022015	Kwonka empabe n'abarogi n'enshambani n'abaitsi n'abaramya ebishushani , n'omuntu weena okunda ebishuba akaguma naabeiha , baryaguma aheeru yaarwo .
66022016	Nyowe Yesu , mbatumireho maraika wangye kubamanyisa ebyo , ngu bibone kugasira ebigombe by'abaikiriza . Niinye kitsitsa kya Daudi kandi omwijukuru . Niinye nyonyoozi y'omu busheeshe erikumurinkana .
66022017	Mutima hamwe na Mugore nibagira bati : Ija ! Ka weena orikuhurira ebi , agire ati : Ija ! Ka weena oine eiriho aije ! Ka weena orikwenda amaizi g'amagara , agatungire busha !
66022018	Nyowe Yohaana , niinyehanangiriza omuntu weena orikuhurira ebigambo by'oburangi ebiri omu kitabo eki nti : Weena owaakubyongyeraho , Ruhanga aryamwongyera ebibonaboneso ebyagambwaho omuri eki kitabo .
66022019	Kandi ku haakugira owaihaho ebigambo ebimwe eby'omu kitabo ky'oburangi obu , Ruhanga aryamwaka omugabo gwe ogw'aha muti gw'amagara n'ogw'omu rurembo orurikwera , ebyagambwaho omuri eki kitabo .
66022020	Orikuhamya ebyashuuruurwa ebyo byona , naagira ati : Buzimazima , niinyija juba ! Amiina ! Ai Mukama Yesu , ija !
66022021	Embabazi za Mukama Yesu zigume naimwe mwena . Amiina .
